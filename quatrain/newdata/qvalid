上灵眷命膺会昌,盛德殷荐叶辰良,景福降兮圣德远,玄化穆兮天历长
叠璧凝影皇坛路,编珠流彩帝郊前,已奏黄钟歌大吕,还符宝历祚昌年
歌奏毕兮礼献终,六龙驭兮神将升,明德感兮非黍稷,降福简兮祚休征
天之历数归睿唐,顾惟菲德钦昊苍,撰吉日兮表殷荐,冀神鉴兮降闓阳
六钟翕协六变成,八佾倘佯八风生,乐九韶兮人神感,美七德兮天地清
璿仪气爽惊缇籥,玉吕灰飞含素商,鸣鞞奏管芳羞荐,会舞安歌葆眊扬
道和气兮袭氤氲,宣皇规兮彰圣神,服遐裔兮敷质文,格苗扈兮息烟尘
金带连环束战袍,马头冲雪度临洮,卷旗夜劫单于帐,乱斫胡兵缺宝刀
黄砂直上白云间,一片孤城万仞山,羌笛何须怨杨柳,春光不度玉门关
偶向江边采白蘋,还随女伴赛江神,众中不敢分明语,暗掷金钱卜远人
长乐花枝雨点消,江城日暮好相邀,春楼不闭葳蕤锁,绿水回通宛转桥
自倚婵娟望主恩,谁知美恶忽相翻,黄金不买汉宫貌,青冢空埋胡地魂
强开尊酒向陵看,忆得君王旧日欢,不觉馀歌悲自断,非关艳曲转声难
自闭长门经几秋,罗衣湿尽泪还流,一种蛾眉明月夜,南宫歌管北宫愁
长信梨花暗欲栖,应门上籥草萋萋,春风吹花乱扑户,班倢车声不至啼
大堤女儿郎莫寻,三三五五结同心,清晨对镜冶容色,意欲取郎千万金
重义轻生一剑知,白虹贯日报仇归,片心惆怅清平世,酒市无人问布衣
北斗星移银汉低,班姬愁思凤城西,青槐陌上人行绝,明月楼前乌夜啼
昨夜遥欢出建章,今朝缀赏度昭阳,传声莫闭黄金屋,为报先开白玉堂
私言切语谁人会,海燕双飞绕画梁,君学秋胡不相识,妾亦无心去采桑
兴庆池南柳未开,太真先把一枝梅,内人已唱春莺啭,花下傞傞软舞来
梁苑隋堤事已空,万条犹舞旧春风,那堪更想千年后,谁见杨花入汉宫
岁去无言忽憔悴,时来含笑吐氛氲,不能拥路迷仙客,故欲开蹊侍圣君
玉帛牺牲申敬享,金丝戚羽盛音容,庶俾亿龄禔景福,长欣万宇洽时邕
银烛金屏坐碧堂,只言河汉动神光,主家盛时欢不极,才子能歌夜未央
下嵩山兮多所思,携佳人兮步迟迟,松间明月长如此,君再游兮复何时
韩公堆上望秦川,渺渺关山西接连,孤客一身千里外,未知归日是何年
九月九日望乡台,他席他乡送客杯,人情已厌南中苦,鸿雁那从北地来
万骑千官拥帝车,八龙三马访仙家,凤凰原上开青壁,鹦鹉杯中弄紫霞
散漫祥云逐圣回,飘飖瑞雪绕天来,不能落后争飞絮,故欲迎前赛早梅
知君书记本翩翩,为许从戎赴朔边,红粉楼中应计日,燕支山下莫经年
开花空道胜于草,结实何曾济得民,却笑野田禾与黍,不闻弦管过青春
胜日登临云叶起,芳风摇荡雪花飞,呈晖幸得承金镜,飏彩还将奉玉衣
非吏非隐晋尚书,一丘一壑降乘舆,天藻缘情两曜合,山卮献寿万年馀
始见郎官拜洛阳,旋闻近侍发雕章,绪言已勖期年政,绮字当生满路光
千钟圣酒御筵披,六出祥英乱绕枝,即此神仙对琼圃,何烦辙迹向瑶池
林间艳色骄天马,苑里秾华伴丽人,愿逐南风飞帝席,年年含笑舞青春
池如明镜月华开,山学香炉云气来,神藻飞为鶺鴒赋,仙声飏出凤凰台
暮春三月日重三,春水桃花满禊潭,广乐逶迤天上下,仙舟摇衍镜中酣
乘春祓禊逐风光,扈跸陪銮渭渚傍,还笑当时水滨老,衰年八十待文王
凤楼窈窕凌三袭,翠幌玲珑瞰九衢,复道中宵留宴衎,弥令上客想踟蹰
濯龙门外主家亲,鸣凤楼中天上人,自有金杯迎甲夜,还将绮席代阳春
廊庙心存岩壑中,銮舆瞩在灞城东,逍遥自在蒙庄子,汉主徒言河上公
红萼竞燃春苑曙,粉茸新吐御筵开,长年愿奉西王母,近侍惭无东朔才
金榜岧峣云里开,玉箫参差天际回,莫惊侧弁还归路,只为平阳歌舞催
大河东北望桃林,杂树冥冥结翠阴,不知君作神仙尉,特讶行来云雾深
天门街里倒天枢,火急先须卸火珠,计合一条丝线挽,何劳两县索人夫
与君相识即相亲,闻道君家住孟津,为见行舟试借问,客中时有洛阳人
欲逐将军取右贤,沙场走马向居延,遥知汉使萧关外,愁见孤城落日边
绿树重阴盖四邻,青苔日厚自无尘,科头箕踞长松下,白眼看他世上人
送君返葬石楼山,松柏苍苍宾驭还,埋骨白云长已矣,空馀流水向人间
乔柯门里自成阴,散发窗中曾不簪,逍遥且喜从吾事,荣宠从来非我心
穷巷空林常闭关,悠然独卧对前山,今朝忽枉嵇生驾,倒屣开门遥解颜
为政心闲物自闲,朝看飞鸟暮飞还,寄书河上神明宰,羡尔城头姑射山
山头禅室挂僧衣,窗外无人溪鸟飞,黄昏半在下山路,却听钟声连翠微
华阳洞口片云飞,细雨濛濛欲湿衣,玉箫遍满仙坛上,应是茅家兄弟归
新林二月孤舟还,水满清江花满山,借问故园隐君子,时时来往住人间
百尺珠楼临狭斜,新妆能唱美人车,皆言贱妾红颜好,要自狂夫不忆家
寂寂孤莺啼杏园,寥寥一犬吠桃源,落花芳草无寻处,万壑千峰独闭门
何年家住此江滨,几度门前北渚春,白发乱生相顾老,黄莺自语岂知人
白日浮云闭不开,黄沙谁问冶长猜,只怜横笛关山月,知处愁人夜夜来
南楚迢迢通汉口,西江淼淼去扬州,春风已遣归心促,纵复芳菲不可留
空山泉落松窗静,闲地草生春日迟,白发渐多身未退,依依常在永禅师
潮落江平未有风,扁舟共济与君同,时时引领望天末,何处青山是越中
严陵不从万乘游,归卧空山钓碧流,自是客星辞帝座,元非太白醉扬州
朝辞白帝彩云间,千里江陵一日还,两岸猿声啼不尽,轻舟已过万重山
蜀国曾闻子规鸟,宣城还见杜鹃花,一叫一回肠一断,三春三月忆三巴
罗袜凌波生网尘,那能得计访情亲,千杯绿酒何辞醉,一面红妆恼杀人
别酌春林啼鸟稀,双旌背日晚风吹,却忆回来花已尽,东郊立马望城池
共爱青山住近南,行牵吏役背双骖,枉书独宿对流水,遥羡归时满夕岚
九日驱驰一日闲,寻君不遇又空还,怪来诗思清人骨,门对寒流雪满山
近来无奈牡丹何,数十千钱买一颗,今朝始得分明见,也共戎葵不校多
仙掌分明引马头,西看一点是关楼,五月也须应到舍,知君不肯更淹留
一世荣枯无异同,百年哀乐又归空,夜阑鸟鹊相争处,林下真僧在定中
于越城边枫叶高,楚人书里寄离骚,寒江鸂鶒思俦侣,岁岁临流刷羽毛
更劳今日春风至,枯树无枝可寄花,览镜唯看飘乱发,临风谁为驻浮槎
雪满前庭月色闲,主人留客未能还,预愁明日相思处,匹马千山与万山
潘郎美貌谢公诗,银印花骢年少时,楚地江皋一为别,晋山沙水独相思
诗思禅心共竹闲,任他流水向人间,手持如意高窗里,斜日沿江千万山
欲强登高无力去,篱边黄菊为谁开,共知不是浔阳郡,那得王弘送酒来
空山杳杳鸾凤飞,神仙门户开翠微,主人白发雪霞衣,松间留我谈玄机
奉乞桃栽一百根,春前为送浣花村,河阳县里虽无数,濯锦江边未满园
岐王宅里寻常见,崔九堂前几度闻,正是江南好风景,落花时节又逢君
连山画出映禅扉,粉壁香筵满翠微,坐来炉气萦空散,共指晴云向岭归
谷口春残黄鸟稀,辛夷花尽杏花飞,始怜幽竹山窗下,不改清阴待我归
斗酒忘言良夜深,红萱露滴鹊惊林,欲知别后思今夕,汉水东流是寸心
吴乡岁贡足嘉宾,后进之中见此人,别业更临洙泗上,拟将书卷对残春
何事千年遇圣君,坐令双鬓老江云,南行更入山深浅,岐路悠悠水自分
鸳鸯赭白齿新齐,晚日花中散碧蹄,玉勒斗回初喷沫,金鞭欲下不成嘶
长乐花枝雨点销,江城日暮好相邀,春楼不闭葳蕤锁,绿水回通宛转桥
蓬莱阙下是天家,上路新回白鼻騧,急管昼催平乐酒,春衣夜宿杜陵花
白云斜日影深松,玉宇瑶坛知几重,把酒题诗人散后,华阳洞里有疏钟
词客金门未有媒,游吴适越任舟回,远水迢迢分手去,天边山色待人来
道向毗陵岂是归,客中谁与换春衣,今夜孤舟行近远,子荆零雨正霏霏
秋夜深深北送君,阴虫切切不堪闻,归舟明日毗陵道,回首姑苏是白云
何事千年遇圣君,坐令双鬓老如云,南行更入深山浅,岐路悠悠水自分
释子身心无垢纷,独将衣钵去人群,相思晚望松林寺,唯有钟声出白云
半夜回舟入楚乡,月明山水共苍苍,孤猿更发秋风里,不是愁人亦断肠
十五能文西入秦,三十无家作路人,时命不将明主合,布衣空惹洛阳尘
欲强登高无力也,篱边黄菊为谁开,共知不是浔阳郡,那得王弘送酒来
昨日年催白发新,身如麋鹿不知贫,时时亦被群儿笑,赖有南山四老人
晦日新晴春色娇,万家攀折渡长桥,年年老向江城寺,不觉春风换柳条
万里行人欲渡溪,千行珠泪滴为泥,已成残梦随君去,犹有惊乌半夜啼
子夜新声何处传,悲翁更忆太平年,即今法曲无人唱,已逐霓裳飞上天
鸣笳已逐春风咽,匹马犹依旧路嘶,遥望柳家门外树,恐闻黄鸟向人啼
秦声楚调怨无穷,陇水胡笳咽复通,莫遣黄莺花里啭,参差撩乱妒春风
秋宵月色胜春宵,万里天涯静寂寥,近来数夜飞霜重,只畏娑婆树叶凋
叶县门前江水深,浅于羁客报恩心,把君诗卷西归去,一度相思一度吟
宋玉亭前悲暮秋,阳台路上雨初收,应缘此处人多别,松竹萧萧也带愁
俗尘浮垢闭禅关,百岁身心几日闲,安得此生同草木,无营长在四时间
亚相何年镇百蛮,生涯万事瘴云间,夜郎城外谁人哭,昨日空馀旌节还
谢庭风韵婕妤才,天纵斯文去不回,一宅柳花今似雪,乡人拟筑望仙台
翠羽雕虫日日新,翰林工部欲何神,自悲由瑟无弹处,今作关西门下人
昨日偷闲看花了,今朝多雨奈人何,人间尽似逢花雨,莫爱芳菲湿绮罗
南渡登舟即水仙,西垣有客思悠然,因君相问为官意,不卖毗陵负郭田
风雨荆州二月天,问人初雇峡中船,西南一望云和水,犹道黔南有四千
曾识将军段匹磾,几场花下醉如泥,春来欲问林园主,桃李无言鸟自啼
白社会中尝共醉,青云路上未相逢,时人莫小池中水,浅处无妨有卧龙
护霜云映月朦胧,乌鹊争飞井上桐,夜半酒醒人不觉,满池荷叶动秋风
十年憔悴武陵溪,鹤病深林玉在泥,今日太行平似砥,九霄初倚入云梯
篱外涓涓涧水流,槿花半点夕阳收,欲题名字知相访,又恐芭蕉不奈秋
风前推折千年剑,岩下澄空万古潭,双剑变成龙化去,两溪相并水归南
凤梭停织鹊无音,梦忆仙郎夜夜心,难得相逢容易别,银河争似妾愁深
四郭青山处处同,客怀无计答秋风,数家茅屋清溪上,千树蝉声落日中
红颗真珠诚可爱,白须太守亦何痴,十年结子知谁在,自向中庭种荔枝
苏溪亭上草漫漫,谁倚东风十二阑,燕子不归春事晚,一汀烟雨杏花寒
毫末成围海变田,单家依旧住溪边,比来已向人间老,今日相过却少年
孤舟上水过湘沅,桂岭南枝花正繁,行客自知心有托,不闻惊浪与啼猿
湖上逢君亦不闲,暂将离别到深山,飘蓬惊鸟那自定,强欲相留云树间
木叶纷纷湘水滨,此中何事往频频,临风自笑归时晚,更送浮云逐故人
蕲水城西向北看,桃花落尽柳花残,朱旗半卷山川小,白马连嘶草树寒
空门寂寂澹吾身,溪雨微微洗客尘,卧向白云晴未尽,任他黄鸟醉芳春
三献蓬莱始一尝,日调金鼎阅芳香,贮之玉合才半饼,寄与阿连题数行
汉将新从虏地来,旌旗半上拂云堆,单于每近沙场猎,南望阴山哭始回
胡风冻合鸊鹈泉,牧马千群逐暖川,塞外征行无尽日,年年移帐雪中天
蜀道山川心易惊,绿窗残梦晓闻莺,分明似写文君恨,万怨千愁弦上声
柳花飞入正行舟,卧引菱花信碧流,闻道风光满扬子,天晴共上望乡楼
金壶漏尽禁门开,飞燕昭阳侍寝回,随分独眠秋殿里,遥闻语笑自天来
新种如今屡请和,玉关边上幸无他,欲知北海苦辛处,看取节毛馀几多
海榴殷色透帘栊,看盛看衰意欲同,若许三英随五马,便将浓艳斗繁红
行到河边从此辞,寒天日远暮帆迟,可怜芳草成衰草,公子归时过绿时
钓罢归来不系船,江村月落正堪眠,纵然一夜风吹去,只在芦花浅水边
腊月江天见春色,白花青柳疑寒食,洛阳旧社各东西,楚国游人不相识
每逢佳节何曾坐,唯有今年不得游,张邴卧来休送客,菊花枫叶向谁秋
绝顶茅庵老此生,寒云孤木独经行,世人那得知幽径,遥向青峰礼磬声
神鹊神鹊好言语,行人早回多利赂,我今庭中栽好树,与汝作巢当报汝
一东一西垄头水,一聚一散天边霞,一来一去道上客,一颠一倒池中麻
秋夜床前蜡烛微,铜壶滴尽晓钟迟,残光欲灭还吹著,年少宫人未睡时
西南东北暮天斜,巴字江边楚树花,珍重荆州杜书记,闲时多在广师家
菱叶参差萍叶重,新蒲半折夜来风,江村水落平地出,溪畔渔船青草中
长门闭定不求生,烧却头花卸却筝,病卧玉窗秋雨下,遥闻别院唤人声
竹烟花雨细相和,看著闲书睡更多,好是主人无事日,应持小酒按新歌
欲说昭君敛翠蛾,清声委曲怨于歌,谁家年少春风里,抛与金钱唱好多
江城柳色海门烟,欲到茅山始下船,知道君家当瀑布,菖蒲潭在草堂前
平原池阁在谁家,双塔丛台野菊花,零落故宫无入路,西来涧水绕城斜
苍苔满字土埋龟,风雨销磨绝妙词,不向图经中旧见,无人知是蔡邕碑
除听好语耳常聋,不见诗人眼底空,莫怪出城为长史,总缘山在白云中
青娥宛宛聚为裳,乌鹊桥成别恨长,惆怅梧桐非旧影,不悲鸿雁暂随阳
何事退耕沧海畔,闲看富贵白云飞,门前种稻三回熟,县里官人四考归
何处营求出世间,心中无事即身闲,门外水流风叶落,唯将定性对前山
共爱碧谿临水住,相思来往践莓苔,而今却欲嫌谿水,雨涨春流隔往来
天汉乘槎可问津,寂寥深景到无因,看花独往寻诗客,不为经时谒丈人
清风首夏夜犹寒,嫩笋侵阶竹数竿,君向苏台长见月,不知何事此中看
水开长镜引诸峦,春洞花深落翠寒,醉向丝萝惊自醒,与君清耳听松湍
橘花香覆白蘋洲,江引轻帆入远游,千里云天风雨夕,忆君不敢再登楼
梅花似雪柳含烟,南地风光腊月前,把酒且须拚却醉,风流何必待歌筵
君王游乐万机轻,一曲霓裳四海兵,玉辇升天人已尽,故宫犹有树长生
渡水傍山寻绝壁,白云飞处洞天开,仙人来往行无迹,石径春风长绿苔
自小看花长不足,江边寻得数株红,黄昏人散东风起,吹落谁家明月中
旧伴同游尽却回,云中独宿守花开,自是去人身渐老,暮山流水任东来
家在荒陂长似秋,蓼花芹叶水虫幽,去年相伴寻山客,明月今宵何处游
神女初离碧玉阶,彤云犹拥牡丹鞋,应知子建怜罗袜,顾步裴回拾翠钗
江城吏散卷春阴,山寺鸣钟隔雨深,招取遗民赴僧社,竹堂分坐静看心
干耸一条青玉直,叶铺千叠绿云低,争如燕雀偏巢此,却是鸳鸯不得栖
三十年前老健儿,刚被郎中遣作诗,江南花柳从君咏,塞北烟尘我独知
荒村古岸谁家在,野水浮云处处愁,唯有河边衰柳树,蝉声相送到扬州
灞浐别离肠已断,江山迢递信仍稀,送君偏下临岐泪,家在南州身未归
琪树芊芊玉蕊新,洞宫长闭彩霞春,日暮落英铺地雪,献花应过九天人
春风箫管怨津楼,三奏行人醉不留,别后相思江上岸,落花飞处杜鹃愁
来时圣主假光辉,心恃朝恩计日归,谁料忽成云雨别,独将边泪洒戎衣
昔年曾逐汉征东,三授兵符百战中,力保山河嗟下世,秋风牢落故营空
万里枫江偶问程,青苔壁上故人名,悠悠身世限南北,一别十年空复情
月帔飘飖摘杏花,相邀洞口劝流霞,半酣乍奏云和曲,疑是龟山阿母家
竹径茆堂接洞天,闲时麈尾濑春泉,世人车马不知处,时有归云到枕边
华嵩为佩河为带,南交北朔跬步内,搏鹏作腊巨鳌鲙,伸舒轶出元气外
月入孤舟夜半晴,寥寥霜雁两三声,洞房烛影在何处,欲寄相思梦不成
萧萧落叶送残秋,寂寞寒波急暝流,今夜不知何处泊,断猿晴月引孤舟
清斋独向丘园拜,盛服想君兴庆朝,明日一阳生百福,不辞相望阻寒宵
红衣落尽暗香残,叶上秋光白露寒,越女含情已无限,莫教长袖倚阑干
故里心期奈别何,手移芳树忆庭柯,东皋黍熟君应醉,梨叶初红白露多
无心唯有白云知,闲卧高斋梦蝶时,不觉东风过寒食,雨来萱草出巴篱
杨柳含烟灞岸春,年年攀折为行人,好风倘借低枝便,莫遣青丝扫路尘
水边杨柳麹尘丝,立马烦君折一枝,惟有春风最相惜,殷勤更向手中吹
题诗一代占清机,秉笔三年直紫微,自禀道情龆龀异,不同蘧玉学知非
云霞五采浮天阙,梅柳千般夹御沟,不上黄花南北望,岂知春色满神州
三月唯残一日春,玉山倾倒白鸥驯,不辞便学山公醉,花下无人作主人
猿愁鱼踊水翻波,自古流传是汨罗,蘋藻满盘无处奠,空闻渔父扣舷歌
五月榴花照眼明,枝间时见子初成,可怜此地无车马,颠倒青苔落绛英
龙疲虎困割川原,亿万苍生性命存,谁劝君王回马首,真成一掷赌乾坤
为文无出相如右,谋帅难居郤縠先,归去雪销溱洧动,西来旌旆拂晴天
元日新诗已去年,蔡州遥寄荷相怜,今朝纵有谁人领,自是三峰不敢眠
桥夹水松行百步,竹床莞席到僧家,暂拳一手支头卧,还把鱼竿下钓沙
忆作儿童随伯氏,南来今只一身存,目前百口还相逐,旧事无人可共论
窜逐三年海上归,逢公复此著征衣,旋吟佳句还鞭马,恨不身先去鸟飞
孟郊死葬北邙山,从此风云得暂闲,天恐文章浑断绝,更生贾岛著人间
万里休言道路赊,有谁教汝度流沙,只今中国方多事,不用无端更乱华
二月春风遍柳条,九天仙乐奏云韶,蓬莱殿后花如锦,紫阁阶前雪未销
节应中和天地晴,繁弦叠鼓动高城,汉家分刺诸侯贵,一曲阳春江水清
惆怅人间多别离,梅花满眼独行时,无家度日多为客,欲共山僧何处期
天竺沙门洛下逢,请为同社笑相容,支颐忽望碧云里,心爱嵩山第几重
北客今朝出蜀门,翛然领得入时魂,游人莫道归来易,三不曾闻古老言
正是闽中越鸟声,几回留听暗沾缨,伤心激念君深浅,共有离乡万里情
千山江上背斜晖,一径中峰见所归,不信扁舟回在晚,宿云先已到柴扉
故国名园久别离,今朝楚树发南枝,晴天归路好相逐,正是峰前回雁时
檐下疏篁十二茎,襄阳从事寄幽情,只应更使伶伦见,写尽雌雄双凤鸣
书成欲寄庾安西,纸背应劳手自题,闻道近来诸子弟,临池寻已厌家鸡
江雨初晴思远步,日西独向愚溪渡,渡头水落村径成,撩乱浮槎在高树
天田不日降皇舆,留滞长沙岁又除,宣室无由问釐事,周南何处托成书
曲江僧向松江见,又到天台看石桥,鹤恋故巢云恋岫,比君犹自不逍遥
厩马翩翩禁外逢,星槎上汉杳难从,定知欲报淮南诏,促召王褒入九重
西皞司分昼夜平,羲和停午太阴生,铿锵揖让秋光里,观者如云出凤城
雷雨江山起卧龙,武陵樵客蹑仙踪,十年楚水枫林下,今夜初闻长乐钟
山围故国周遭在,潮打空城寂寞回,淮水东边旧时月,夜深还过女墙来
朱雀桥边野草花,乌衣巷口夕阳斜,旧时王谢堂前燕,飞入寻常百姓家
南朝词臣北朝客,归来唯见秦淮碧,池台竹树三亩馀,至今人道江家宅
旌旗入境犬无声,戮尽鲸鲵汉水清,从此世人开耳目,始知名将出书生
庭前芍药妖无格,池上芙蕖净少情,唯有牡丹真国色,花开时节动京城
骊龙睡后珠元在,仙鹤行时步又轻,方寸莹然无一事,水声来似玉琴声
常奴安得似方回,争望追风绝足来,若把翠娥酬騄耳,始知天下有奇才
新辞将印拂朝缨,临水登山四体轻,犹念天涯未归客,瘴云深处守孤城
知逐征南冠楚材,远劳书信到阳台,明朝若上君山上,一道巴江自此来
更将何面上春台,百事无成老又催,唯有落花无俗态,不嫌憔悴满头来
大弦嘈囋小弦清,喷雪含风意思生,一听曹刚弹薄媚,人生不合出京城
江上楼高二十梯,梯梯登遍与云齐,人从别浦经年去,天向平芜尽处低
卷旆生风喜气新,早持龙节静边尘,汉家天子图麟阁,身是当今第一人
去年今日此门中,人面桃花相映红,人面不知何处在,桃花依旧笑春风
昔年将去玉京游,第一仙人许状头,今日幸为秦晋会,早教鸾凤下妆楼
清时令节千官会,绝域穷山一病夫,遥想满堂欢笑处,几人缘我向西隅
吏中习隐好跻攀,不扰疲人便自闲,闻说殷勤海阳事,令人转忆舜祠山
左南桥上见河州,遗老相依赤岸头,匝塞歌钟受恩者,谁怜被发哭东流
忆年十五在江湄,闻说平凉且半疑,岂料殷勤洮水上,却将家信托袁师
寻常纵恣倚青春,不契心期便不亲,今日烟波九疑去,相逢尽是眼中人
文章抛尽爱功名,三十无成白发生,辜负壮心羞欲死,劳君贵买断肠声
池中春蒲叶如带,紫菱成角莲子大,罗裙蝉鬓倚迎风,双双伯劳飞向东
去春会处今春归,花数不减人数稀,朝笑片时暮成泣,东风一向还西辉
高堂别馆连湘渚,长向春光开万户,荆王去去不复来,宫中美人自歌舞
锦江近西烟水绿,新雨山头荔枝熟,万里桥边多酒家,游人爱向谁家宿
瘴水蛮中入洞流,人家多住竹棚头,一山海上无城郭,唯见松牌记象州
闭门秋雨湿墙莎,俗客来稀野思多,已扫书斋安药灶,山人作意早经过
共踏长安街里尘,吴州独作未归身,昔年旧宅今谁住,君过西塘与问人
独上西楼尽日闲,林烟演漾鸟蛮蛮,谢家兄弟重城里,不得同看雨后山
静曲闲房病客居,蝉声满树槿花疏,故人只在蓝田县,强半年来未得书
丹凤城门向晓开,千官相次入朝来,唯君独走冲尘土,下马桥边报直回
观里初晴竹树凉,闲行共到最高房,昨来官罢无生计,欲就师求断谷方
无限青山行已尽,回看忽觉远离家,逢高欲饮重阳酒,山菊今朝未有花
五度溪头踯躅红,嵩阳寺里讲时钟,春山处处行应好,一月看花到几峰
百神斋祭相随遍,寻竹看山亦共行,明日城西送君去,旧游重到独题名
一身清净无童子,独坐空堂得几年,每夜焚香通月观,可怜光影最团圆
山中日暖春鸠鸣,逐水看花任意行,向晚归来石窗下,菖蒲叶上见题名
台殿曾为贵主家,春风吹尽竹窗纱,院中仙女修香火,不许闲人入看花
春度春归无限春,今朝方始觉成人,从今克己应犹及,颜与梅花俱自新
新年何事最堪悲,病客遥听百舌儿,太岁只游桃李径,春风肯管岁寒枝
日脚淡光红洒洒,薄霜不销桂枝下,依稀和气排冬严,已就长日辞长夜
棘针生狞义路闲,野泉相吊声潺潺,哀哉异教溺颓俗,淳源一去何时还
一树芳菲也当春,漫随车马拥行尘,桃花解笑莺能语,自醉自眠那藉人
绮陌高楼竞醉眠,共期憔悴不相怜,也应自有寻春日,虚度而今正少年
窦家能酿销愁酒,但是愁人便与销,愿我共君俱寂寞,只应连夜复连朝
柏树台中推事人,杏花坛上炼形真,心源一种闲如水,同醉樱桃林下春
去日野狐泉上柳,紫牙初绽拂眉低,秋来寥落惊风雨,叶满空林踏作泥
劝君休作悲秋赋,白发如星也任垂,毕竟百年同是梦,长年何异少何为
谢公潜有东山意,已向朱门启洞门,大隐犹疑恋朝市,不知名作罢归园
君多务实我多情,大抵偏嗔步月明,今夜山邮与蛮嶂,君应坚卧我还行
碧落招邀闲旷望,黄金城外玉方壶,人间还有大江海,万里烟波天上无
小碎诗篇取次书,等闲题柱意何如,诸郎到处应相问,留取三行代鲤鱼
僧临大道阅浮生,来往憧憧利与名,二十八年何限客,不曾闲见一人行
苍溪县下嘉陵水,入峡穿江到海流,凭仗鲤鱼将远信,雁回时节到扬州
孤吟独寝意千般,合眼逢君一夜欢,惭愧梦魂无远近,不辞风雨到长滩
忆君无计写君诗,写尽千行说向谁,题在阆州东寺壁,几时知是见君时
无身尚拟魂相就,身在那无梦往还,直到他生亦相觅,不能空记树中环
终须修到无修处,闻尽声闻始不闻,莫著妄心销彼我,我心无我亦无君
平生欲得山中住,天与通州绕郡山,睡到日西无一事,月储三万买教闲
瘴塞巴山哭鸟悲,红妆少妇敛啼眉,殷勤奉药来相劝,云是前年欲病时
渝工剑刃皆欧冶,巴吏书踪尽子云,唯我心知有来处,泊船黄草夜思君
犀带金鱼束紫袍,不能将命报分毫,他时得见牛常侍,为尔君前捧佩刀
棠阴犹在建溪矶,此去那论是与非,若见白头须尽敬,恐曾江岸识胡威
别鹤声声怨夜弦,闻君此奏欲潸然,商瞿五十知无子,更付琴书与仲宣
看著墙西日又沉,步廊回合戟门深,栖乌满树声声绝,小玉上床铺夜衾
裙裾旋旋手迢迢,不趁音声自趁娇,未必诸郎知曲误,一时偷眼为回腰
一枝斑竹渡湘沅,万里行人感别魂,知是娥皇庙前物,远随风雨送啼痕
村南无限桃花发,唯我多情独自来,日暮风吹红满地,无人解惜为谁开
春初携手春深散,无日花间不醉狂,别后何人堪共醉,犹残十日好风光
厌从薄宦校青简,悔别故山思白云,犹喜兰台非傲吏,归时应免动移文
半死梧桐老病身,重泉一念一伤神,手携稚子夜归院,月冷空房不见人
泪眼凌寒冻不流,每经高处即回头,遥知别后西楼上,应凭栏干独自愁
十一月中长至夜,三千里外远行人,若为独宿杨梅馆,冷枕单床一病身
悲君老别我沾巾,七十无家万里身,愁见舟行风又起,白头浪里白头人
夜泪暗销明月幌,春肠遥断牡丹庭,人间此病治无药,唯有楞伽四卷经
独酌花前醉忆君,与君春别又逢春,惆怅银杯来处重,不曾盛酒劝闲人
拙诗在壁无人爱,鸟污苔侵文字残,唯有多情元侍御,绣衣不惜拂尘看
江上何人夜吹笛,声声似忆故园春,此时闻者堪头白,况是多愁少睡人
病来城里诸亲故,厚薄亲疏心总知,唯有蔚章于我分,深于同在翰林时
红笺白纸两三束,半是君诗半是书,经年不展缘身病,今日开看生蠹鱼
容貌一日减一日,心情十分无九分,每逢陌路犹嗟叹,何况今朝是见君
忽惊映树新开屋,却似当檐故种花,可惜年年红似火,今春始得属元家
朱绂仙郎白雪歌,和人虽少爱人多,明朝说与诗人道,水部如今不姓何
微之诗卷忆同开,假日多应不入台,好句无人堪共咏,冲泥蹋水就君来
浅色縠衫轻似雾,纺花纱袴薄于云,莫嫌轻薄但知著,犹恐通州热杀君
蓝桥春雪君归日,秦岭秋风我去时,每到驿亭先下马,循墙绕柱觅君诗
木落天晴山翠开,爱山骑马入山来,心知不及柴桑令,一宿西林便却回
闻道移居村坞间,竹林多处独开关,故来不是求他事,暂借南亭一望山
叶展影翻当砌月,花开香散入帘风,不如种在天池上,犹胜生于野水中
人间四月芳菲尽,山寺桃花始盛开,长恨春归无觅处,不知转入此中来
自从苦学空门法,销尽平生种种心,唯有诗魔降未得,每逢风月一闲吟
藤花浪拂紫茸条,菰叶风翻绿剪刀,闲弄水芳生楚思,时时合眼咏离骚
泉落青山出白云,萦村绕郭几家分,自从引作池中水,深浅方圆一任君
浔阳少有风情客,招宿湖亭尽却回,水槛虚凉风月好,夜深谁共阿怜来
靖安院里辛夷下,醉笑狂吟气最粗,莫问别来多少苦,低头看取白髭须
蕃草席铺枫叶岸,竹枝歌送菊花杯,明年尚作南宾守,或可重阳更一来
碧油幢下捧新诗,荣贱虽殊共一悲,涕泪满襟君莫怪,甘泉侍从最多时
暮春风景初三日,流世光阴半百年,欲作闲游无好伴,半江惆怅却回船
龙昌寺底开山路,巴子台前种柳林,官职家乡都忘却,谁人会得使君心
青门柳枝软无力,东风吹作黄金色,街东酒薄醉易醒,满眼春愁销不得
红烛清樽久延伫,出门入门天欲曙,星稀月落竟不来,烟柳胧胧鹊飞去
悠悠一别已三年,相望相思明月天,肠断青天望明月,别来三十六回圆
金马东门只日开,汉庭待诏重仙才,第三松树非华表,那得辽东鹤下来
凤阁舍人京亚尹,白头俱未著绯衫,南宫起请无消息,朝散何时得入衔
远壁秋声虫络丝,入檐新影月低眉,床帷半故帘旌断,仍是初寒欲夜时
小园新种红樱树,闲绕花行便当游,何必更随鞍马队,冲泥蹋雨曲江头
云露青天月漏光,中庭立久却归房,水窗席冷未能卧,挑尽残灯秋夜长
已留旧政布中和,又付新词与艳歌,但是人家有遗爱,就中苏小感恩多
凭仗江波寄一辞,不须惆怅报微之,犹胜往岁峡中别,滟滪堆边招手时
写了吟看满卷愁,浅红笺纸小银钩,未容寄与微之去,已被人传到越州
半月悠悠在广陵,何楼何塔不同登,共怜筋力犹堪在,上到栖灵第九层
山阳太守政严明,吏静人安无犬惊,不知灵药根成狗,怪得时闻吠夜声
早风吹土满长衢,驿骑星轺尽疾驱,共笑篮舁亦称使,日驰一驿向东都
吴中白藕洛中栽,莫恋江南花懒开,万里携归尔知否,红蕉朱槿不将来
不独君嗟我亦嗟,西风北雪杀南花,不知月夜魂归处,鹦鹉洲头第几家
使君何在在江东,池柳初黄杏欲红,有兴即来闲便宿,不知谁是主人翁
龙门涧下濯尘缨,拟作闲人过此生,筋力不将诸处用,登山临水咏诗行
晚起春寒慵裹头,客来池上偶同游,东台御史多提举,莫按金章系布裘
曲江西岸又春风,万树花前一老翁,遇酒逢花还且醉,若论惆怅事何穷
昼听笙歌夜醉眠,若非月下即花前,如今老病须知分,不负春来二十年
耳根得听琴初畅,心地忘机酒半酣,若使启期兼解醉,应言四乐不言三
乍到频劳问所须,所须非玉亦非珠,爱君水阁宜闲咏,每有诗成许去无
墙西明月水东亭,一曲霓裳按小伶,不敢邀君无别意,弦生管涩未堪听
劳将白叟比黄公,今古由来事不同,我有商山君未见,清泉白石在胸中
不愁陌上春光尽,亦任庭前日影斜,面黑眼昏头雪白,老应无可更增加
心如定水随形应,口似悬河逐病治,曾向众中先礼拜,西方去日莫相遗
少年信美何曾久,春日虽迟不再中,欢笑胜愁歌胜哭,请君莫道等头空
篮舆不乘乘晚凉,相寻不遇亦无妨,轻衣稳马槐阴下,自要闲行一两坊
早世身如风里烛,暮年发似镜中丝,谁人断得人间事,少夭堪伤老又悲
新诗绝笔声名歇,旧卷生尘箧笥深,时向歌中闻一句,未容倾耳已伤心
白露凋花花不残,凉风吹叶叶初乾,无人解爱萧条境,更绕衰丛一匝看
楼上金风声渐紧,月中银字韵初调,促张弦柱吹高管,一曲凉州入泬寥
南院今秋游宴少,西坊近日往来频,假如宰相池亭好,作客何如作主人
岂独西坊来往频,偷闲处处作游人,衡门虽是栖迟地,不可终朝锁老身
路傍埋骨蒿草合,壁上题诗尘藓生,马死七年犹怅望,自知无乃太多情
重裘暖帽宽毡履,小阁低窗深地炉,身稳心安眠未起,西京朝士得知无
上客清谈何亹亹,幽人闲思自寥寥,请君休说长安事,膝上风清琴正调
照梁初日光相似,出水新莲艳不如,却寄两条君令取,明年双引入中书
看题锦绣报琼瑰,俱是人天第一才,好遣文星守躔次,亦须防有客星来
正月晴和风气新,纷纷已有醉游人,帝城花笑长斋客,三十年来负早春
茂苑绮罗佳丽地,女湖桃李艳阳时,心奴已死胡容老,后辈风流是阿谁
画梁朽折红窗破,独立池边尽日看,守得苏州船舫烂,此身争合不衰残
闲拨船行寻旧池,幽情往事复谁知,太湖石上镌三字,十五年前陈结之
津桥残月晓沈沈,风露凄清禁署深,城柳宫槐谩摇落,悲愁不到贵人心
香檀文桂苦雕镌,生理何曾得自全,知我无材老樗否,一枝不损尽天年
都子新歌有性灵,一声格转已堪听,更听唱到嫦娥字,犹有樊家旧典刑
五言一遍最殷勤,调少情多似有因,不会当时翻曲意,此声肠断为何人
石浅沙平流水寒,水边斜插一渔竿,江南客见生乡思,道似严陵七里滩
君夸名鹤我名鸢,君叫闻天我戾天,更有与君相似处,饥来一种啄腥膻
吾学空门非学仙,恐君此说是虚传,海山不是吾归处,归即应归兜率天
抖擞尘缨捋白须,半酣扶起问司徒,不知诏下悬车后,醉舞狂歌有例无
暖床斜卧日曛腰,一觉闲眠百病销,尽日一餐茶两碗,更无所要到明朝
欲话毗陵君反袂,欲言夏口我沾衣,谁知临老相逢日,悲叹声多语笑稀
遇客多言爱山水,逢僧尽道厌嚣尘,玉泉潭畔松间宿,要且经年无一人
野狐泉上柳花飞,逐水东流便不归,花水悠悠两无意,因风吹落偶相依
馀杭县里卢明府,虚白亭中白舍人,今日相逢头似雪,一杯相劝送残春
欲笑随情酒逐身,此身虽老未辜春,春来点检闲游数,犹自多于年少人
惯游山水住南州,行尽天台及虎丘,惟有上强精舍寺,最堪游处未曾游
自用金钱买槿栽,二年方始一花开,怜红未许家人见,胡蝶争知早到来
往年偏共仰师游,闻过流沙泪不休,此身岂得多时住,更著尘心起外愁
华发离披卧满头,暗虫衰草入乡愁,枕前人去空庭暮,又见芭蕉白露秋
鹿袖青藜鼠耳巾,潜夫岂解拜朝臣,白屋藜床还共入,山妻老大不羞人
消渴天涯寄病身,临邛知我是何人,今年社日分馀肉,不值陈平又不均
野火烧枝水洗根,数围孤树半心存,应是无机承雨露,却将春色寄苔痕
秋空雁度青天远,疏树蝉嘶白露寒,阶下败兰犹有气,手中团扇渐无端
不堪旅宿棣花馆,况有离群鸿雁声,一点秋灯残影下,不知寒梦几回惊
碧峰横倚白云端,隋氏真人化迹残,翠柏不凋龙骨瘦,石泉犹在镜光寒
两转三回读远书,画檐愁见燕归初,百花时节教人懒,云髻朝来不欲梳
洛阳自古多才子,唯爱春风烂漫游,今到白家诗句出,无人不咏洛阳秋
毛羽曾经翦处残,学人言语道暄寒,任饶长被金笼阖,也免栖飞雨雪难
清风袅袅越水陂,远树苍苍妙喜寺,自有车轮与马蹄,未曾到此波心地
千万乘骢沈司户,不须惆怅郢中游,几年白雪无人唱,今日唯君上雪楼
下马荒阶日欲曛,潺潺石溜静中闻,鸟啼花发人声绝,寂寞山窗掩白云
嵩少心期杳莫攀,好山聊复一开颜,明朝便是南荒路,更上层楼望故关
但恐红尘虚白首,宁论蹇逸分先后,莫占莺花笑寂寥,长安春色年年有
故人交趾去从军,应笑狂生挥阵云,省得蔡州今日事,旧曾都护帐前闻
公孙阁里见君初,衣锦南归二十馀,莫叹屈声犹未展,同年今日在中书
天网初开释楚囚,残骸已废自知休,荷蓑不是人间事,归去沧江有钓舟
一从身世两相遗,往往关门到午时,想得俗流应大笑,不知年老识便宜
魏师临阵却抽营,谁管豺狼作信兵,纵使将军能伏剑,何人岛上哭田横
六出花开赤玉盘,当中红湿耐春寒,长安若在五侯宅,谁肯将钱买牡丹
云门天竺旧姻缘,临老移家住玉泉,早到可中溳南寺,免得翻经住几年
白玉为竿丁字成,黄金绣带短长轻,强遮天上花颜色,不隔云中语笑声
宝扇持来入禁宫,本教花下动香风,姮娥须逐彩云降,不可通宵在月中
共出丘门岁九霜,相逢凄怆对离觞,荆南为报韦从事,一宿同眠御史床
留得莲花偈付谁,独携金策欲归时,江南无限萧家寺,曾与白云何处期
剑阁门西第一峰,道陵成道有高踪,行人若上升仙处,须拨白云三四重
十日广陵城里住,听君花下抚金徽,新声指上怀中纸,莫怪潜偷数曲归
耕夫占募逐楼船,春草青青万顷田,试上吴门看郡郭,清明几处有新烟
一派远光澄碧月,万株耸翠猎金飙,陶仙谩学长生术,暑往寒来更寂寥
瘴烟长暖无霜雪,槿艳繁花满树红,每叹芳菲四时厌,不知开落有春风
昔陪天上三清客,今作端州万里人,湘浦更闻猿夜啸,断肠无泪可沾巾
赤城桥东见月夜,佛垄寺边行月僧,闲蹋莓苔绕琪树,海光清净对心灯
团团铜镜似潭水,心爱玉颜私自亲,一经离别少年改,难与清光相见新
乡无竹圃为三径,贫寄邻家已二年,惟有素风身未坠,世间开口不言钱
风行露宿不知贫,明月为心又是身,欲问月中无我法,无人无我问何人
满山雨色应难见,隔涧经声又不闻,紫阁夜深多入定,石台谁为扫秋云
雕楹彩槛压通波,鱼鳞碧幕衔曲玉,夜深星月伴芙蓉,如在广寒宫里宿
西台御史重难言,落木疏篱绕病魂,一望青云感骢马,款行黄草出柴门
湖上清凉月更好,天边旅人犹未归,几见金波满还破,草虫声畔露沾衣
心交别我西京去,愁满春魂不易醒,从此无人访穷病,马蹄车辙草青青
粉光花色叶中开,荷气衣香水上来,棹响清潭见斜领,双鸳何事亦相猜
秦云寂寂僧还定,尽日无人鹿绕床,日暮风吹官渡柳,白鸦飞出石头墙
柳花扑帘春欲尽,绿阴障林莺乱啼,只愁明日送春去,落日满园啼竹鸡
宫女三千去不回,真珠翠羽是尘埃,夫差旧国久破碎,红燕自归花自开
凄凄切切断肠声,指滑音柔万种情,花影深沈遮不住,度帏穿幕又残更
前日满林红锦遍,今日绕林看不见,空馀古岸泥土中,零落胭脂两三片
日轮浮动羲和推,东方一轧天门开,风神为我扫烟雾,四海荡荡无尘埃
风吹榆钱落如雨,绕林绕屋来不住,知尔不堪还酒家,漫教夷甫无行处
三十年前与君别,可怜容色夺花红,谁知日月相催促,此度见君成老翁
西归公子何时降,南岳先生早晚来,巡历世间犹未遍,乞求鸾鹤且裴回
夜静门深紫洞烟,孤行独坐忆神仙,三清宫里月如昼,十二宫楼何处眠
天堑茫茫连沃焦,秦皇何事不安桥,钱塘渡口无钱纳,已失西兴两信潮
暂凭春酒换愁颜,今日应须醉始还,池上有门君莫掩,从教野客见青山
簇锦攒花斗胜游,万人行处最风流,无端自向春园里,笑摘青梅叫阿侯
翠娥初罢绕梁词,又见双鬟对舞时,一抱红罗分不足,参差裂破凤凰儿
越碗初盛蜀茗新,薄烟轻处搅来匀,山僧问我将何比,欲道琼浆却畏嗔
报花消息是春风,未见先教何处红,想得芳园十馀日,万家身在画屏中
乱叠千峰掩翠微,高人爱此自忘机,春风若扫阶前地,便是山花带锦飞
欲令雪貌带红芳,更取金瓶泻玉浆,凤管鹤声来未足,懒眠秋月忆萧郎
忆昔西施人未求,浣纱曾向此溪头,一朝得侍君王侧,不见玉颜空水流
黎洲老人命余宿,杳然高顶浮云平,下视不知几千仞,欲晓不晓天鸡声
君亲同是先王道,何如骨肉一处老,也知臣子合佐时,自古荣华谁可保
二十年前此夜中,一般灯烛一般风,不知岁月能多少,犹著麻衣待至公
才归龙尾含鸡舌,更立螭头运兔毫,阊阖欲开金漏尽,冕旒初坐御香高
夜归晓出满衣尘,转觉才名带累身,莫觅旧来终日醉,世间杯酒属闲人
晓上上方高处立,路人羡我此时身,白云向我头上过,我更羡他云路人
辞得官来疾渐平,世间难有此高情,新秋月满南溪里,引客乘船处处行
今朝街鼓何人听,朝客开门对雪眠,岂比直庐丹禁里,九重天近色弥鲜
陇上泉流陇下分,断肠呜咽不堪闻,嫦娥一入月中去,巫峡千秋空白云
锦莲浮处水粼粼,风外香生袜底尘,荷叶荷裙相映色,闻歌不见采莲人
家住吴王旧苑东,屋头山水胜屏风,寻常梦在秋江上,钓艇游扬藕叶中
松窗久是餐霞客,山县新为主印官,混俗故来分利禄,不教长作异人看
渡头风晚叶飞频,君去还吴我入秦,双泪别家犹未断,不堪仍送故乡人
吴门东去路三千,到得阊门暂泊船,老父出迎应倒屣,贫居江上信谁传
蹙金妃子小花囊,销耗胸前结旧香,谁为君王重解得,一生遗恨系心肠
金屑檀槽玉腕明,子弦轻撚为多情,只愁拍尽凉州破,画出风雷是拨声
寒色苍苍老柏风,石苔清滑露光融,半夜四山钟磬尽,水精宫殿月玲珑
清昼房廊山半开,一瓶新汲洒莓苔,古松百尺始生叶,飒飒风声天上来
牛渚南来沙岸长,远吟佳句望池阳,野人未必非毛遂,太守还须是孟尝
朱氏西斋万卷书,水门山阔自高疏,我来穿穴非无意,愿向君家作壁鱼
紫清人下薛阳陶,末曲新笳调更高,无奈一声天外绝,百年已死断肠刀
玉律潜符一古琴,哲人心见圣人心,尽日南风似遗意,九疑猿鸟满山吟
秋风四面足风沙,塞外征人暂别家,千里不辞行路远,时光早晚到天涯
闲从结客冶游时,忘却红楼薄暮期,醉上黄金堤上去,马鞭捎断绿杨丝
岂知鹦鹉洲边路,得见凤凰池上人,从此不同诸客礼,故乡西与郡城邻
芦苇声多雁满陂,湿云连野见山稀,遥知将吏相逢处,半是春城贺雪归
吟背春城出草迟,天晴紫阁赴僧期,山边树下行人少,一派新泉日午时
隔烟花草远濛濛,恨个来时路不同,正是停桡相遇处,鸳鸯飞去急流中
莫言名位未相俦,风月何曾阻献酬,前辈不须轻后辈,靖安今日在衡州
伶俜乖拙两何如,昼泥琴声夜泥书,数拍胡笳弹未熟,故人新命画胡车
满庭诗境飘红叶,绕砌琴声滴暗泉,门外晚晴秋色老,万条寒玉一溪烟
世上无媒似我希,一身惟有影相随,出门便作焚舟计,生不成名死不归
风恼花枝不耐频,等闲飞落易愁人,殷勤最是章台柳,一树千条管带春
世家曾览楚英雄,国破城荒万事空,唯有邮亭阶下柳,春来犹似细腰宫
云南路出陷河西,毒草长青瘴色低,渐近蛮城谁敢哭,一时收泪羡猿啼
襄阳耆旧别来稀,此去何人共掩扉,唯有白铜鞮上月,水楼闲处待君归
黄陵庙前莎草春,黄陵女儿蒨裙新,轻舟小楫唱歌去,水远山长愁杀人
烈士思酬国士恩,春申谁与快冤魂,三千宾客总珠履,欲使何人杀李园
相如死后无词客,延寿亡来绝画工,玉颜不是黄金少,泪滴秋山入寿宫
鵩鸟飞来庚子直,谪去日蚀辛卯年,由来枉死贤才事,消长相持势自然
拥鼻侵襟花草香,高台春去恨茫茫,蔫红半落平池晚,曲渚飘成锦一张
菱透浮萍绿锦池,夏莺千啭弄蔷薇,尽日无人看微雨,鸳鸯相对浴红衣
兰溪春尽碧泱泱,映水兰花雨发香,楚国大夫憔悴日,应寻此路去潇湘
水叠鸣珂树如帐,长杨春殿九门珂,我来惆怅不自决,欲去欲住终如何
溶溶漾漾白鸥飞,绿净春深好染衣,南去北来人自老,夕阳长送钓船归
故人坟树立秋风,伯道无儿迹更空,重到笙歌分散地,隔江吹笛月明中
少微星动照春云,魏阙衡门路自分,倏去忽来应有意,世间尘土谩疑君
血染斑斑成锦纹,昔年遗恨至今存,分明知是湘妃泣,何忍将身卧泪痕
共惜流年留不得,且环流水醉流杯,无情红艳年年盛,不恨凋零却恨开
梁园纵玩归应少,赋雪搜才去必频,板落岂缘无罚酒,不教客右更添人
松寺曾同一鹤栖,夜深台殿月高低,何人为倚东楼柱,正是千山雪涨溪
初岁娇儿未识爷,别爷不拜手吒叉,拊头一别三千里,何日迎门却到家
晓迎秋露一枝新,不占园中最上春,桃李无言又何在,向风偏笑艳阳人
数条秋水挂琅玕,玉手丁当怕夜寒,曲尽连敲三四下,恐惊珠泪落金盘
烟鸿上汉声声远,逸骥寻云步步高,应笑内兄年六十,郡城闲坐养霜毛
三清洞里无端别,又拂尘衣欲卧云,看著挂冠迷处所,北山萝月在移文
寻常诗思巧如春,又喜幽亭蕙草新,本是馨香比君子,绕栏今更为何人
宛溪垂柳最长枝,曾被春风尽日吹,不堪攀折犹堪看,陌上少年来自迟
星汉离宫月出轮,满街含笑绮罗春,花前每被青蛾问,何事重来只一人
黄沙连海路无尘,边草长枯不见春,日暮拂云堆下过,马前逢著射雕人
把酒直须判酩酊,逢花莫惜暂淹留,假如三万六千日,半是悲哀半是愁
不语亭亭俨薄妆,画裙双凤郁金香,西京才子旁看取,何似乔家那窈娘
华堂今日绮筵开,谁唤分司御史来,偶发狂言惊满坐,三重粉面一时回
衰散相逢洛水边,却思同在紫薇天,尽将舟楫板桥去,早晚归来更济川
自是寻春去校迟,不须惆怅怨芳时,狂风落尽深红色,绿叶成阴子满枝
云阶月地一相过,未抵经年别恨多,最恨明朝洗车雨,不教回脚渡天河
野客从来不解愁,等闲乘月海西头,未知南陌谁家子,夜半吹笙入水楼
朱槛烟霜夜坐劳,美人南国旧同袍,山长水远无消息,瑶瑟一弹秋月高
海燕西飞白日斜,天门遥望五侯家,楼台深锁无人到,落尽春风第一花
古木苍山掩翠娥,月明南浦起微波,九疑望断几千载,斑竹泪痕今更多
羽袖飘飘杳夜风,翠幢归殿玉坛空,步虚声尽天未晓,露压桃花月满宫
华清恩幸古无伦,犹恐蛾眉不胜人,未免被他褒女笑,只教天子暂蒙尘
微意何曾有一毫,空携笔砚奉龙韬,自蒙半夜传衣后,不羡王祥得佩刀
汉水方城带百蛮,四邻谁道乱周班,如何一梦高唐雨,自此无心入武关
十二楼前再拜辞,灵风正满碧桃枝,壶中若是有天地,又向壶中伤别离
紫府仙人号宝灯,云浆未饮结成冰,如何雪月交光夜,更在瑶台十二层
北湖南埭水漫漫,一片降旗百尺竿,三百年间同晓梦,钟山何处有龙盘
梓潼不见马相如,更欲南行问酒垆,行到巴西觅谯秀,巴西惟是有寒芜
郡斋何用酒如泉,饮德先时已醉眠,若共门人推礼分,戴崇争得及彭宣
珠箔轻明拂玉墀,披香新殿斗腰支,不须看尽鱼龙戏,终遣君王怒偃师
粥香饧白杏花天,省对流莺坐绮筵,今日寄来春已老,凤楼迢递忆秋千
国事分明属灌均,西陵魂断夜来人,君王不得为天子,半为当时赋洛神
回望高城落晓河,长亭窗户压微波,水仙欲上鲤鱼去,一夜芙蓉红泪多
花明柳暗绕天愁,上尽重城更上楼,欲问孤鸿向何处,不知身世自悠悠
红莲幕下紫梨新,命断湘南病渴人,今日问君能寄否,二江风水接天津
君到临邛问酒垆,近来还有长卿无,金徽却是无情物,不许文君忆故夫
神仙有分岂关情,八马虚随落日行,莫恨名姬中夜没,君王犹自不长生
十顷平波溢岸清,病来惟梦此中行,相如未是真消渴,犹放沱江过锦城
荷叶生时春恨生,荷叶枯时秋恨成,深知身在情长在,怅望江头江水声
碧云东去雨云西,苑路高高驿路低,秋水绿芜终尽分,夫君太骋锦障泥
宣室求贤访逐臣,贾生才调更无伦,可怜夜半虚前席,不问苍生问鬼神
姮娥捣药无时已,玉女投壶未肯休,何日桑田俱变了,不教伊水向东流
云台高议正纷纷,谁定当时荡寇勋,日暮灞陵原上猎,李将军是故将军
谢家离别正凄凉,少傅临岐赌佩囊,却忆短亭回首处,夜来烟雨满池塘
寻芳不觉醉流霞,倚树沉眠日已斜,客散酒醒深夜后,更持红烛赏残花
草堂归意背烟萝,黄绶垂腰不奈何,因汝华阳求药物,碧松根下茯苓多
檀槽一抹广陵春,定子初开睡脸新,却笑吃虚隋炀帝,破家亡国为何人
银缸斜背解鸣珰,小语偷声贺玉郎,从此不知兰麝贵,夜来新染桂枝香
九华闲望簇清虚,气象群峰尽不如,惆怅都南挂冠吏,无人解向此山居
客在关西春暮夜,还同江外已清明,三更独立看花月,惟欠子规啼一声
阙下僧归山顶寺,却看朝日下方明,莫道野人寻不见,半天云里有钟声
远冢松回曲渚风,一官闻是校书终,霜情月思今何在,零落人间策子中
秋气满堂孤烛冷,清宵无寐忆山归,窗前月过三更后,细竹吟风似雨微
霜满中庭月在林,塞鸿频过又更深,支颐不语相思坐,料得君心似我心
得即高歌失即休,多悲多恨谩悠悠,今朝有酒今朝醉,明日愁来明日愁
花落花开人世梦,衰荣闲事且持杯,春风底事轻摇落,何似从来不要开
贫居稍与池塘近,旬日轩车不降来,一树琼花空有待,晓风看落满青苔
禁曲新翻下玉都,四弦掁触五音殊,不知天上弹多少,金凤衔花尾半无
池上笙歌寂不闻,楼中愁杀碧虚云,玉壶凝尽重重泪,寄与风流旧使君
语堪铭座默含春,西汉公卿绝比伦,今日抱辕留不得,欲挥双涕学舒人
节逢重九海门外,家在五湖烟水东,还向秋山觅诗句,伴僧吟对菊花风
莫向花前泣酒杯,谪仙依旧是仙才,犹堪与世为祥瑞,曾到蓬山顶上来
和如春色净如秋,五月商山是胜游,当昼火云生不得,一溪萦作万重愁
门前不改旧山河,破虏曾轻马伏波,今日独经歌舞地,古槐疏冷夕阳多
噪蝉声乱日初曛,弦管楼中永不闻,独奈愁人数茎发,故园秋隔五湖云
正怜佳月夜深坐,池上暖回燕雁声,犹有渔舟系江岸,故人归尽独何情
心熟家山梦不迷,孤峰寒绕一条溪,秋窗觉后情无限,月堕馆娃宫树西
尊前路映暮尘红,池上琴横醉席风,今日别君如别鹤,声容长在楚弦中
阳和未解逐民忧,雪满群山对白头,不得职田饥欲死,儿侬何事打春牛
屐齿无泥竹策轻,莓苔梯滑夜难行,独开石室松门里,月照前山空水声
蕃面将军著鼠裘,酣歌冲雪在边州,猎过黑山犹走马,寒雕射落不回头
梁王池苑已苍然,满树斜阳极浦烟,尽日回头看不见,两行愁泪上南船
诸司人尽马蹄稀,紫帕云竿九钉归,偏觉石台清贵处,榜悬金字射晴晖
蜜炬殷红画不如,且将归去照吾庐,今来并得三般事,灵运诗篇逸少书
武丘山下冢累累,松柏萧条尽可悲,何事世人偏重色,真娘墓上独题诗
千题万咏过三旬,忘食贪魔作瘦人,行处便吟君莫笑,就中诗病不任春
暂寄空门未是归,上方林榭独儒衣,吾师不语应相怪,频惹街尘入寺飞
丹雘苍苍簇背山,路尘应满旧帘间,玄宗不是偏行乐,只为当时四海闲
帘外无尘胜物外,墙根有竹似山根,流泉不至客来久,坐见新池落旧痕
二年中散似稽康,此日无功换宠光,唯有一般酬圣主,胜于东晋是文章
偶作闲身上古城,路人遥望不相惊,无端将吏逡巡至,又作都头一队行
乌台上客紫髯公,共捧天书静境中,桃朵不辞歌白苎,耶溪暮雨起樵风
莲府才为绿水宾,忽乘骢马入咸秦,为君唱作西河调,日暮偏伤去住人
黄陵庙前春已空,子规啼血滴松风,不知精爽归何处,疑是行云秋色中
我到瞿真上升处,山川四望使人愁,紫雪白鹤去不返,唯有桃花溪水流
本不将心挂名利,亦无情意在樊笼,鹿裘藜杖且归去,富贵荣华春梦中
龙髯凤尾乱飕飕,带雾停风一亩秋,待取满庭苍翠合,酒尊书案闭门休
黄陵庙前莎草春,黄陵女儿茜裙新,轻舟短棹唱歌去,水远山长愁杀人
斜雨飞丝织晓空,疏帘半卷野亭风,荷花向尽秋光晚,零落残红绿沼中
嚬黛低红别怨多,深亭芳恨满横波,声中唱出缠绵意,泪落灯前一曲歌
冉冉生山草何异,截而吹之动天地,望乡台上望乡时,不独落梅兼落泪
海静天高景气殊,鲸睛失彩蚌潜珠,不知今夜越台上,望见瀛洲方丈无
门外便伸千里别,无车不得到河梁,高楼直上百馀尺,今日为君南望长
诗成一夜月中题,便卧松风到曙鸡,带月时闻山鸟语,郡城知近武陵溪
水岸寒楼带月跻,夏林初见岳阳溪,一点新萤报秋信,不知何处是菩提
宣曲长杨瑞气凝,上林狐兔待秋鹰,谁将词赋陪雕辇,寂寞相如卧茂林
昔年戎虏犯榆关,一败龙城匹马还,侯印不闻封李广,他人丘垄似天山
一抛兰棹逐燕鸿,曾向江湖识谢公,每到朱门还怅望,故山多在画屏中
山鬼扬威正气愁,便辞珍簟袭狐裘,西窗一夕悲人事,团扇无情不待秋
古坟零落野花春,闻说中郎有后身,今日爱才非昔日,莫抛心力作词人
蓼穗菱丛思蟪蛄,水萤江鸟满烟蒲,愁红一片风前落,池上秋波似五湖
屏开屈膝见吴娃,蛮蜡同心四照花,姹女不愁难管领,斩新铅里得黄牙
前年帝里探春时,寺寺名花我尽知,今日长安已灰烬,忍能南国对芳枝
南山披时寒夜中,一角不动毗岚风,何人见此生惭愧,断续犹应护得龙
顷年曾住此中来,今日重游事可哀,忆得几家欢宴处,家家家业尽成灰
到处逢人求至药,几回染了又成丝,素丝易染髭难染,墨翟当年合泣髭
早晚更看吴苑月,小斋长忆落西窗,不知明夜谁家见,应照离人隔楚江
未识东西南北路,青春白日坐销难,如何一别故园后,五度花开五处看
南国天台山水奇,石桥危险古来知,龙潭直下一百丈,谁见生公独坐时
笋石清琤入紫烟,陆云题处是前年,苔侵雨打依稀在,惆怅凉风树树蝉
津市停桡送别难,荧荧蜡炬照更阑,东风万叠吹江月,谁伴袁褒宿夜滩
七条弦上五音寒,此艺知音自古难,唯有河南房次律,始终怜得董庭兰
鸡树烟含瑞气凝,凤池波待玉山澄,国人久倚东关望,拟筑沙堤到广陵
淮淝两水不相通,隔岸临流望向东,千颗泪珠无寄处,一时弹与渡前风
帝舜南巡去不还,二妃幽怨水云间,当时珠泪垂多少,直到如今竹尚斑
六出飞花入户时,坐看青竹变琼枝,如今好上高楼望,盖尽人间恶路岐
青山长在境长新,寂寞持竿一水滨,及得王师身已老,不知辛苦为何人
夜静弦声响碧空,宫商信任往来风,依稀似曲才堪听,又被移将别调中
鹅湖山下稻粱肥,豚阱鸡栖对掩扉,桑柘影斜春社散,家家扶得醉人归
鼓声连日烛连宵,贪向春风舞细腰,争奈君王正沈醉,秦兵江上促征桡
仙梦香魂不久留,满川云雨满宫愁,直须待得荆王死,始向瑶台一处游
橐籥冰霜万古闻,拍灰松地见馀坟,应缘神剑飞扬久,水水山山尽是云
莫言白雪少人听,高调都难称俗情,不是楚词询宋玉,巴歌犹掩绕梁声
汉臣曾此作缧囚,茹血衣毛十九秋,鹤发半垂龙节在,不闻青史说封侯
漾舟雪浪映花颜,徐福携将竟不还,同作危时避秦客,此行何似武陵滩
西秦北赵各称高,池上张筵列我曹,何事君王亲击缶,相如有剑可吹毛
脱祸东奔壮气摧,马如飞电毂如雷,当时若不听弹铗,那得关门半夜开
辘轳声绝离宫静,班姬几度照金井,梧桐老去残花开,犹似当时美人影
秦山渭水尚悠悠,如何草树迷宫阙,繁华朱翠尽东流,唯有望楼对明月
蒿棘空存百尺基,酒酣曾唱大风词,莫言马上得天下,自古英雄尽解诗
万贵千奢已寂寥,可怜幽愤为谁娇,须知韩重相思骨,直在芙蓉向下消
欹红婑媠力难任,每叶头边半米金,可得教他水妃见,两重元是一重心
玉颗珊珊下月轮,殿前拾得露华新,至今不会天中事,应是嫦娥掷与人
门巷寥寥空紫苔,先生应渴解酲杯,醉中不得亲相倚,故遣青州从事来
萧萧红叶掷苍苔,玄晏先生欠一杯,从此问君还酒债,颜延之送几钱来
扑地枝回是翠钿,碧丝笼细不成烟,应如天竺难陀寺,一对狻猊相枕眠
草堂虚洒待高真,不意清斋避世尘,料得焚香无别事,存心应降月夫人
芙蓉泣恨红铅落,一朵别时烟似幕,鸳鸯刚解恼离心,夜夜飞来棹边泊
青盘香露倾荷女,子墨风流更不言,寺寺云萝堪度日,京尘到死扑侯门
百缘斗薮无尘土,寸地章煌欲布金,重击蒲牢唅山日,冥冥烟树睹栖禽
可怜霜月暂相依,莫向衡阳趁逐飞,同是江南寒夜客,羽毛单薄稻粱微
水平波淡绕回塘,鹤殉人沉万古伤,应是离魂双不得,至今沙上少鸳鸯
桐下空阶叠绿钱,貂裘初绽拥高眠,小炉低幌还遮掩,酒滴灰香似去年
紫茎芳艳照西风,只怕霜华掠断丛,争奈病夫难强饮,应须速自召车公
横截春流架断虹,凭栏犹思五噫风,今来未必非梁孟,却是无人断伯通
曾看南朝画国娃,古萝衣上碎明霞,而今莫共金钱斗,买却春风是此花
偶避蝉声来隙地,忽随鸿影入辽天,闲僧不会寂寥意,道学西方人坐禅
渤澥声中涨小堤,官家知后海鸥知,蓬莱有路教人到,应亦年年税紫芝
孔融不要留残脍,庾悦无端吝子鹅,香稻熟来秋菜嫩,伴僧餐了听云和
金铺零落兽镮空,斜掩双扉细草中,日暮鸟归宫树绿,不闻鸦轧闭春风
小轮轻线妙无双,曾伴幽人酒一缸,洛客见诗如有问,辗烟冲雨过桐江
酒信巧为缲病绪,花音长作嫁愁媒,也知愁病堪回避,争奈流莺唤起来
棹倚东林欲问禅,远公飞锡未应还,蒙庄弟子相看笑,何事空门亦有关
枕映疏容晚向欹,秋烟脉脉雨微微,逆风障燕寻常事,不学人前当妓衣
拜象驯犀角抵豪,星丸霜剑出花高,六宫争近乘舆望,珠翠三千拥赭袍
国事皆须救未然,汉家高阁漫凌烟,功臣尽遣词人赞,不省沧洲画鲁连
人若憎时我亦憎,逃名最要是无能,后生乞汝残风月,自作深林不语僧
不是流莺独占春,林间彩翠四时新,应知拟上屏风画,偏坐横枝亦向人
维摩居士陶居士,尽说高情未足夸,檐外莲峰阶下菊,碧莲黄菊是吾家
峰北幽亭愿证因,他生此地却容身,上方僧在时应到,笑认前衔记写真
去时憔悴青衿在,归路凄凉绛帐空,无限酬恩心未展,又将孤剑别从公
燕辞旅舍人空在,萤出疏篱菊正芳,堪恨昔年联句地,念经僧扫过重阳
惊鸾迸鹭尽归林,弱羽低垂分独沈,带病深山犹草檄,昭陵应识老臣心
自怪扶持七十身,归来又见故乡春,今朝人日逢人喜,不料偷生作老人
几年汶上约同游,拟为莲峰别置楼,今日凤凰池畔客,五千仞雪不回头
醉日昔闻都下酒,何如今喜折新茶,不堪病渴仍多虑,好向灉湖便出家
昨日登班缀柏台,更惭起草属微才,锦窠不是寻常锦,兼向丘迟夺得来
高风只在五峰前,应是精灵降作贤,万里无云惟一鹤,乡中同看却升天
石勒童年有战机,洛阳长啸倚门时,晋朝不是王夷甫,大智何由得预知
少年随将讨河湟,头白时清返故乡,十万汉军零落尽,独吹边曲向残阳
大道本来无所染,白云那得有心期,远公独刻莲花漏,犹向空山礼六时
山东令族玉无尘,裁剪烟花笔下春,不把瑶华借风月,洛阳才子更何人
黑白谁能用入玄,千回生死体方圆,空门说得恒沙劫,应笑终年为一先
袅丝翘足傍澄澜,消尽年光伫思间,若使见鱼无羡意,向人姿态更应闲
绿槐阴里一声新,雾薄风轻力未匀,莫道闻时总惆怅,有愁人有不愁人
为虏为王尽偶然,有何羞见汉江船,停分天下犹嫌少,可要行人赠纸钱
校猎燕山经几春,雕弓白羽不离身,年来马上浑无力,望见飞鸿指似人
江上南风起白蘋,长沙城郭异咸秦,故乡犹自嫌卑湿,何况当时赋鵩人
战国相持竟不休,武关才掩楚王忧,出门若取灵均语,岂作咸阳一死囚
北入单于万里疆,五千兵败滞穷荒,英雄不伏蛮夷死,更筑高台望故乡
陆机西没洛阳城,吴国春风草又青,惆怅月中千岁鹤,夜来犹为唳华亭
五马南浮一化龙,谢安入相此山空,不知携妓重来日,几树莺啼谷口风
蜀相西驱十万来,秋风原下久裴回,长星不为英雄住,半夜流光落九垓
汉帝西征陷虏尘,一朝围解议和亲,当时已有吹毛剑,何事无人杀奉春
迟迟春日满长空,亡国离宫蔓草中,宋玉不忧人事变,从游那赋大王风
晓入邯郸十里春,东风吹下玉楼尘,青娥莫怪频含笑,记得当年失步人
乘春来到陇山西,隗氏城荒碧草齐,好笑王元不量力,函关那受一丸泥
白蛇初断路人通,汉祖龙泉血刃红,不是咸阳将瓦解,素灵那哭月明中
日照荒城芳草新,相如曾此挫强秦,能令百二山河主,便作樽前击缶人
古墓崔巍约路岐,歌传薤露到今时,也知不去朝黄屋,只为曾烹郦食其
恃宠娇多得自由,骊山举火戏诸侯,只知一笑倾人国,不觉胡尘满玉楼
重冈复岭势崔巍,一卒当关万卒回,不是大夫多辨说,尉他争肯筑朝台
亲在要君召不来,乱山重叠使空回,如何坚执尤人意,甘向岩前作死灰
一上青山便化身,不知何代怨离人,古来节妇皆销朽,独尔不为泉下尘
一上高亭日正晡,青山重叠片云无,万年松树不知数,若个虬枝是大夫
新建阿房壁未干,沛公兵已入长安,帝王苦竭生灵力,大业沙崩固不难
年年游览不曾停,天下山川欲遍经,堪笑沙丘才过处,銮舆风过鲍鱼腥
汉祖听谗不可防,伪游韩信果罹殃,十处辛苦平天下,何事生擒入帝乡
苻坚举国出西秦,东晋危如累卵晨,谁料此山诸草木,尽能排难化为人
一朝寂寂与冥冥,垄树未长坟草青,高节雄才向何处,夜阑空锁满池星
枕上愁多百绪牵,常时睡觉在溪前,人前尽是交亲力,莫道升沈总信天
秋水一泓常见底,涧松千尺不生枝,人间学佛知多少,净尽心花只有师
四十年来多少人,一分零落九成尘,与师犹得重相见,亦是枯株勉强春
百花香气傍行人,花底垂鞭日易醺,野父不知寒食节,穿林转壑自烧云
千金垒土望三山,云鹤无踪羽卫还,若说神仙求便得,茂陵何事在人间
雨洒江声风又吹,扁舟正与睡相宜,无端戍鼓催前去,别却青山向晓时
一条春水漱莓苔,几绕玄宗浴殿回,此水贵妃曾照影,不堪流入旧宫来
芳草和烟暖更青,闲门要路一时生,年年点检人间事,唯有春风不世情
溶溶曳曳自舒张,不向苍梧即帝乡,莫道无心便无事,也曾愁杀楚襄王
佛屋前头野草春,贵妃轻骨此为尘,从来绝色知难得,不破中原未是人
数步荒榛接旧蹊,寒江漠漠草凄凄,鹿门黄土无多少,恰到书生冢便低
掌前流水驻无尘,掌下轩车日日新,谩向山头高举手,何曾招得路行人
心如野鹿迹如萍,谩向人间性一灵,往事不知多少梦,夜来和酒一时醒
数年铁甲定东瓯,夜渡江山瞻斗牛,今日朱方平殄后,虎符龙节十三州
不论平地与山尖,无限风光尽被占,采得百花成蜜后,为谁辛苦为谁甜
中都九鼎勤英髦,渔钓牛蓑且遁逃,世祖升遐夫子死,原陵不及钓台高
击柱狂歌惨别颜,百年人事梦魂间,李将军自嘉声在,不得封侯亦自闲
篱外清阴接药阑,晓风交戛碧琅玕,子猷死后知音少,粉节霜筠谩岁寒
西去休言蜀道难,此中危峻已多端,到头未会苍苍色,争得禁他两度谩
高挂风瓢濯汉滨,土阶三尺愧清尘,可怜比屋堪封日,若到人间是众人
风散古陂惊宿雁,月临荒戍起啼鸦,不堪吟断无人见,时复寒灯落一花
马嘶九陌年年苦,人语千门日日新,唯有终南寂无事,寒光不入帝乡尘
天上碧桃和露种,日边红杏倚云栽,芙蓉生在秋江上,不向东风怨未开
竹帛烟销帝业虚,关河空锁祖龙居,坑灰未冷山东乱,刘项元来不读书
莎草江汀漫晚潮,翠华香扑水光遥,玉楼春暖笙歌夜,妆点花钿上舞翘
所忠无处访相如,风笈尘编迹尚馀,惟有孝标情最厚,一编遗在茂陵书
鸟去云飞意不通,夜坛斜月转松风,君王寂虑无消息,却就闲人觅巨公
汉嗣安危系数君,高皇决意势难分,张良口辨周昌吃,同建储宫第一勋
数载从军似武夫,今随戎捷气偏粗,汉皇若问何为者,免道高阳旧酒徒
严陵情性是真狂,抵触三公傲帝王,不怕旧交嗔僭越,唤他侯霸作君房
十顷狂风撼曲尘,缘堤照水露红新,世间花气皆愁绝,恰是莲香更恼人
乱飘僧舍茶烟湿,密洒歌楼酒力微,江上晚来堪画处,渔人披得一蓑归
松上闲云石上苔,自嫌归去夕阳催,山门握手无他语,只约今冬看雪来
故国无心渡海潮,老禅方丈倚中条,夜深雨绝松堂静,一点山萤照寂寥
春云薄薄日辉辉,宫树烟深隔水飞,应为能歌系仙籍,麻姑乞与女真衣
移舟水溅差差绿,倚槛风摇柄柄香,多谢浣溪人不折,雨中留得盖鸳鸯
流水歌声共不回,去年天气旧亭台,梁尘寂寞燕归去,黄蜀葵花一朵开
日日池边载酒行,黄昏犹自绕黄英,重阳过后频来此,甚觉多情胜薄情
绣轭香鞯夜不归,少年争惜最红枝,东风一阵黄昏雨,又到繁华梦觉时
三声戍角边城暮,万里乡心塞草春,莫学少年轻远别,陇关西少向东人
家依楚塞穷秋别,身逐孤舟万里行,一曲巴歌半江月,便应消得二毛生
天际霞光入水中,水中天际一时红,直须日观三更后,首送金乌上碧空
两地支离路八千,襟怀凄怆鬓苍然,乱来未必长团会,其奈而今更长年
水自潺湲日自斜,尽无鸡犬有鸣鸦,千村万落如寒食,不见人烟空见花
阴沈天气连翩醉,摘索花枝料峭寒,拥鼻绕廊吟看雨,不知遗却竹皮冠
碧玉眼睛云母翅,轻于粉蝶瘦于蜂,坐来迎拂波光久,岂是殷勤为蓼丛
斜烟缕缕鹭鸶栖,藕叶枯香折野泥,有个高僧入图画,把经吟立水塘西
雁行斜拂雨村楼,帘下三重幕一钩,倚柱不知身半湿,黄昏独自未回头
戍旗青草接榆关,雨里并州四月寒,谁会凭阑潜忍泪,不胜天际似江干
药诀棋经思致论,柳腰莲脸本忘情,频频强入风流坐,酒肆应疑阮步兵
方寸肤圆光致致,白罗绣屟红托里,南朝天子欠风流,却重金莲轻绿齿
鞭梢乱拂暗伤情,踪迹难寻露草青,犹是玉轮曾辗处,一泓秋水涨浮萍
绣裙斜立正销魂,侍女移灯掩殿门,燕子不来花著雨,春风应自怨黄昏
动静防闲又怕疑,佯佯脉脉是深机,此身愿作君家燕,秋社归时也不归
褭雨拖风不自持,全身无力向人垂,玉纤折得遥相赠,便似观音手里时
秦钗枉断长条玉,蜀纸虚留小字红,死恨物情难会处,莲花不肯嫁春风
古原荒庙掩莓苔,何处喧喧鼓笛来,日暮鸟归人散尽,野风吹起纸钱灰
去年花下把金卮,曾赋杨花数句诗,回首朱门闭荒草,如今愁到牡丹时
东阁无人事渺茫,老僧持钵过丹阳,十年栖止如何报,好与南谯剩炷香
冀州飞檄傲英雄,却把文辞事邺宫,纵道笔端由我得,九泉何面见袁公
秋拂湖光一镜开,庾郎兰棹好徘徊,遥知月落酒醒处,五十弦从波上来
洛阳寒食苦多风,扫荡春华一半空,莫道芳蹊尽成实,野花犹有未开丛
万缘销尽本无心,何事看花恨却深,都是支郎足情调,坠香残蕊亦成吟
偶逢戎旅战争日,岂是明时放逐臣,不用裁诗苦惆怅,风雷看起卧龙身
稚圭伦鉴未精通,只把蛙声鼓吹同,君听月明人静夜,肯饶天籁与松风
翠翘红颈覆金衣,滩上双双去又归,长短死生无两处,可怜黄鹄爱分飞
玉堂全不限常朝,卧待重城宿雾销,翻忆故山深雪里,满炉枯柏带烟烧
危峰抹黛夹晴川,树簇红英草碧烟,樵客云僧两无事,此中堪去觅灵仙
雪霁凝光入坐寒,天明犹自卧袁安,貂裘穿后鹤氅敝,自此风流不足看
我屋汝嫌低不住,雕梁画阁也知宽,大须稳择安巢处,莫道巢成却不安
雨匀紫菊丛丛色,风弄红蕉叶叶声,北畔是山南畔海,只堪图画不堪行
无子无孙一病翁,将何筋力事耕农,官家不管蓬蒿地,须勒王租出此中
童子为僧今白首,暗锄心地种闲情,时将旧衲添新线,披坐披行过一生
桑柘穷头三四家,挂罾垂钓是生涯,秋风忽起溪滩白,零落岸边芦荻花
一更更尽到三更,吟破离心句不成,数树秋风满庭月,忆君时复下阶行
身未立间终日苦,身当立后几年荣,万般不及僧无事,共水将山过一生
泾溪石险人兢慎,终岁不闻倾覆人,却是平流无石处,时时闻说有沈沦
一般毛羽结群飞,雨岸烟汀好景时,深水有鱼衔得出,看来却是鹭鹚饥
巢湖春涨喻溪深,才过东关见故林,莫道南来总无利,水亭山寺二年吟
楚天空阔月成轮,蜀魄声声似告人,啼得血流无用处,不如缄口过残春
九华山色真堪爱,留得高僧尔许年,听我吟诗供我酒,不曾穿得判斋钱
自小栖玄到老闲,如云如鹤住应难,溪山不必将钱买,赢得来来去去看
王母阶前种几株,水精帘外看如无,只应汉武金盘上,泻得珊珊白露珠
虞舜南巡去不归,二妃相誓死江湄,空留万古香魂在,结作双葩合一枝
何用辛勤礼佛名,我从无得到真庭,寻思六祖传心印,可是从来读藏经
羡尔无知野性真,乱搔蓬发笑看人,闲冲暮雨骑牛去,肯问中兴社稷臣
鹿巾藜杖葛衣轻,雨歇池边晚吹清,正是如今江上好,白鳞红稻紫莼羹
云晴春鸟满江村,还似长安旧日闻,红杏花前应笑我,我今憔悴亦羞君
去岁辞巢别近邻,今来空讶草堂新,花开对语应相问,不是村中旧主人
杖策无言独倚关,如痴如醉又如闲,孤吟尽日何人会,依约前山似故山
庭前芳草绿于袍,堂上诗人欲二毛,多病不禁秋寂寞,雨松风竹莫骚骚
李白曾歌蜀道难,长闻白日上青天,今朝夜过焦崖阁,始信星河在马前
乱离时节别离轻,别酒应须满满倾,才喜相逢又相送,有情争得似无情
闺中莫妒新妆妇,陌上须惭傅粉郎,昨夜月明浑似水,入门唯觉一庭香
绿映红藏江上村,一声鸡犬似山源,闭门尽日无人到,翠羽春禽满树喧
上将鏖兵又欲旋,翠华巡幸已三年,营中不用栽杨柳,愿戴儒冠为控弦
钟陵风雪夜将深,坐对寒江独苦吟,流落天涯谁见问,少卿应识子卿心
荒骨潜销垒已平,汉家曾说此交兵,如何万古冤魂在,风雨时闻有战声
鹿鸣筵上强称贤,一送离家十四年,同隐海山烧药伴,不求丹桂却登仙
一变姓名离百越,越城犹在范家无,他人不见扁舟意,却笑轻生泛五湖
石罅引根非土力,冒寒犹助岳莲光,绿槐生在膏腴地,何得无心拒雪霜
一为鹅子二连花,三望青湖四石斜,惟有岭湖居第五,山前却是宰臣家
使君曾被蝉声苦,每见词文即为愁,况是楚江鸿到后,可堪西望发孤舟
阳数重时阴数残,露浓风硬欲成寒,莫言黄菊花开晚,独占樽前一日欢
陇雁南飞河水流,秦城千里忍回头,征行浑与求名背,九月中旬往夏州
梦里相逢无后期,烟中解珮杳何之,亏蟾便是陈宫镜,莫吐清光照别离
掘兰宫里数名郎,好是乘轺出帝乡,两度还家还未有,别论光彩向冠裳
一朵千英绽晓枝,彩霞堪与别为期,移根若在芙蓉苑,岂向当年有醒时
滋赋諴文侯李盛,终求一袭锦衣难,如何两度还州里,兼借乡人更剩观
朝露洒时如濯锦,晚风飘处似遗钿,重门剩著黄金锁,莫被飞琼摘上天
二百年来事远闻,从龙谁解尽如云,张均兄弟皆何在,却是杨妃死报君
谁开黄帝桥山冢,明月飞光出九泉,狼藉藓痕磨不尽,黑云残点污秋天
山掌林中第一人,鹤书时或问眠云,莫言疏野全无事,明月清风肯放君
酒醒拨剔残灰火,多少凄凉在此中,炉畔自斟还自醉,打窗深夜雪兼风
雨霁长空荡涤清,远山初出未知名,夜来江上如钩月,时有惊鱼掷浪声
紫微才调复知兵,长觉风雷笔下生,还有枉抛心力处,多于五柳赋闲情
王母阶前种几株,水晶帘内看如无,只应汉武金盘上,泻得珊珊白露珠
惆怅残花怨暮春,孤鸾舞镜倍伤神,清词好个干人事,疑是文姬第二身
女几山前岚气低,佳人留恨此中题,不知云雨归何处,空使王孙见即迷
潇湘何代泣幽魂,骨化重泉志尚存,若道地中休下泪,不应新竹有啼痕
吴鲁燕韩岂别宗,曾无外御但相攻,当时周郑谁为相,交质将何服远戎
齐甲强临力有馀,鲁庄为战念区区,鱼丽三鼓微曹刿,肉食安能暇远谟
贤为邻用国忧危,庙算无非委艳奇,两叶翠娥春乍展,一毛须去不难吹
鸿鹄轻腾万里高,何殊朝野得贤豪,能知翼戴穹苍力,不是蒙茸腹背毛
楚聘宣尼欲道光,是时陈蔡畏邻强,庸谋但解遮贤路,不解迎贤谋自昌
三往何劳万乘君,五来方见一微臣,微臣傲爵能轻主,霸主如何敢傲人
去年秦伐我宜阳,今岁天灾旱且荒,对此不思人力困,楼门何可更高张
丱岁徒闻有壮名,及令为副误荆卿,是时环柱能相副,谁谓燕囚事不成
九牧金熔物像成,辞昏去乱祚休明,兴亡在德不在鼎,楚子何劳问重轻
夜雨邻娃告屋倾,一宵从寄念悲惊,诚知独处从烧烛,君子行心要自明
强兵四合国将危,赖有谋臣为发挥,城内蒿铜诚自有,无谋谁解见玄机
走敌存亡义有馀,全由雄勇与英谟,但如公子能交结,朱亥侯嬴何代无
爱子从烹报主时,安知强啜不含悲,太公悬命临刀几,忍取杯羹欲为谁
北伐匈奴事可悲,当时将相是其谁,君臣束手平城里,三十万兵能忍饥
社肉分平未足奇,须观大用展无私,一朝如得宰天下,必使还如宰社时
上将风戈赏罚明,矛鋋严闭亚夫营,人君却禀将军令,按辔垂鞭为缓行
汉代中微亦再昌,忠臣忧国冀修禳,赤精符谶诚非妄,枉杀无辜夏贺良
狱无良吏雪无由,处处戈鋋自执仇,吕母衔冤穷老妇,亦能为帅复私雠
汉贪金帛鬻公卿,财赡羸军冀国宁,晋武鬻官私室富,是知犹不及桓灵
贾后甘为废戮人,齐王还杀赵王伦,一从天下无真主,瓜割中原四百春
耕牛吃尽大田荒,二两黄金籴斗粮,御粥又闻无麴屑,不降胡虏奈饥肠
闻说贪泉近郁林,隐之今日得深斟,徒言滴水能穿石,其那坚贞匪石心
贪泉何处是泉源,只在灵台一点间,必也心源元自有,此泉何必在江山
百万南征几马归,叛亡如猬亦何悲,宾擒敌国诸戎主,更遣权兵过在谁
木栅江城困魏军,王褒横议遏谋臣,宾降未免俱为戮,一死安能谢益仁
忠谏能坚信正臣,三沈三屈竟何云,每沈良久方能语,及语还呼桀纣君
破敌将军意气豪,请除倾国斩妖娆,红绡忍染娇春雪,瞪目看行切玉刀
点点渔灯照浪清,水烟疏碧月胧明,小滩惊起鸳鸯处,一双采莲船过声
家隔西秦无远信,身随东洛度流年,病来旅馆谁相问,牢落闲庭一树蝉
茅屋萧寥烟暗后,松窗寂历月明初,此时谁念孤吟客,唯有黄公一帙书
短羽新来别海阳,真珠高卷语雕梁,佳人未必全听尔,正把金针绣凤凰
寒云古木罩星台,凡骨仙踪信可哀,二十年前曾此到,一千年内未归来
位乖燮理致伤残,四面墙匡不忍看,正是花时堪下泪,相公何必更追欢
匀如春涧长流水,怨似秋枝欲断蝉,可惜人间容易听,清声不到御楼前
五斗徒劳谩折腰,三年两鬓为谁焦,今朝官满重归去,还挈来时旧酒瓢
寒云淡淡天无际,片帆落处沙鸥起,水阔风高日复斜,扁舟独宿芦花里
一茎两茎华发生,千枝万枝梨花白,春色江南独未归,今朝又送还乡客
蝶散莺啼尚数枝,日斜风定更离披,看多记得伤心事,金谷楼前委地时
暂到高唐晓又还,丁香结梦水潺潺,不知云雨归何处,历历空留十二山
玉殿大开从客入,金桃烂熟没人偷,凤惊宝扇频翻翅,龙惧金鞭不转头
陶潜彭泽五株柳,潘岳河阳一县花,两处争如阳朔好,碧莲峰里住人家
九十春光在何处,古人今人留不住,年年白眼向黔娄,唯放蛴螬飞上树
早是春愁触目生,那堪春夕酒初醒,贯珠声罢人归去,半落桃花月在庭
暮春滴血一声声,花落年年不忍听,带月莫啼江畔树,酒醒游子在离亭
千峰雪尽鸟声春,日永孤吟野水滨,霄汉路岐升未得,花时空拂满衣尘
一梦奢华去不还,断墙花发岂堪看,玉纤素绠知何处,金井梧枯碧甃寒
长涯烟水又含秋,吏散时时独上楼,信断兰台乡国远,依稀王粲在荆州
极目青青垄麦齐,野塘波阔下凫鹥,阳乌景暖林桑密,独立闲听戴胜啼
晚凉含笑上兰舟,波底红妆影欲浮,陌上少年休植足,荷香深处不回头
五更初起扫松堂,瞑目先焚一炷香,念彻莲经谁得见,千峰岩外晓苍苍
衡门寂寂逢迎少,不见仙郎向五旬,莫问龙山前日事,菊花开却为闲人
瑶坛醮罢晚云开,羽客分飞俗士回,为报移文不须勒,未曾游处待重来
远使程途未一分,离心常要醉醺醺,那堪彭泽门前立,黄菊萧疏不见君
怜君送我至南康,更忆梅花庾岭芳,多少仙山共游在,愿君百岁尚康强
清商一曲远人行,桃叶津头月正明,此是开元太平曲,莫教偏作别离声
燧林芳草绵绵思,尽日相携陟丽谯,别后巏嵍山上望,羡君时复见王乔
啖肉先生欲上升,黄云踏破紫云崩,龙腰鹤背无多力,传与麻姑借大鹏
龙舟轻飐锦帆风,正值宸游望远空,回首皖公山色翠,影斜不到寿杯中
寒食寻芳游不足,溪亭还醉绿杨烟,谁家花落临流树,数片残红到槛前
列宿回元朝北极,爽神晞露滴楼台,佳人卷箔临阶砌,笑指庭花昨夜开
昔日曾看瑞应图,万般祥瑞不如无,摩诃池上分明见,仔细看来是那鹕
徐徐出土非人种,枝叶难投日月壶,为是因缘生此地,从他长养譬如无
扫石耕山旧子真,布衣草履自随身,石崖壁立题诗处,知是当年凤阁人
柏树松阴覆竹斋,罢烧药灶纵高怀,世间应少山间景,云绕青松水绕阶
船樯相望荆江中,岸芦汀树烟濛濛,路间堤缺水如箭,未知何日生南风
偶泊巴东古县前,宦情乡思两绵绵,不堪蜡炬烧残泪,雨打船窗半夜天
大石岭头梅欲发,南陵陂上雪初飞,苦无酒解愁成阵,又附兰桡向秭归
赞国经纶更有谁,蔡公相叹亦相师,贵为丞相封侯了,归后家人总不知
委存张公翊圣材,几将贤德赞文台,争教不霸江山得,日月征曾入梦来
天命须知岂偶然,乱臣徒欲用兵权,圣谟庙略还应别,浑不消他七宝鞭
春暖江南景气新,子鹅炙美就中珍,庾家厨盛刘公困,浑弗相贻也恼人
晋祚安危只此行,坦之何必苦忧惊,谢公合定寰区在,争遣当时事得成
太尉门庭亦甚高,王郎名重礼相饶,自家妻父犹如此,谁更逢君得折腰
叔宝羊车海内稀,山家女婿好风姿,江东士女无端甚,看杀玉人浑不知
江州楼上月明中,从事同登眺远空,玉树忽薶千载后,有谁重此继清风
大岘才过喜可知,指空言已副心期,公孙计策嗟无用,天与南朝作霸基
纳谏廷臣免犯颜,自然恩可霸江山,姚兴侍女方承宠,放出宫闱若等闲
彼此英雄各有名,石头高卧拟争衡,当时堪笑王僧辨,待欲将心托圣明
临春高阁上侵云,风起香飘数里闻,自是君王正沈醉,岂知消息报隋军
轮廓休夸四字书,红窠写出对庭除,时时买得佳人笑,本色金钱却不如
霜月正高鹦鹉洲,美人清唱发红楼,乡心暗逐秋江水,直到吴山脚下流
昔年簪组隘丘门,今日旌幢一院存,何事商於泪如雨,小儒偏受陆家恩
独入深山信脚行,惯当貙虎不曾惊,路傍花发无心看,惟见枯枝刮眼明
曾为汉帝眼中人,今作狂胡陌上尘,身死不知多少载,冢花犹带洛阳春
牢落画堂空锁尘,荒凉庭树暗消春,豪家莫笑此中事,曾见此中人笑人
惜养来来岁月深,笼开不见意沈吟,也知只在秋江上,明月芦花何处寻
星彩满天朝北极,源流是处赴东溟,为臣为子不忠孝,辜负宣尼一卷经
圣运潜符瑞玉龙,自兴云雨更无踪,不如渭水沙中得,争保銮舆复九重
蓬鬓荆钗世所稀,布裙犹是嫁时衣,胡麻好种无人种,合是归时底不归
执板狂歌乞个钱,尘中流浪且随缘,直饶到老常如此,犹胜危时弄化权
曾过街西看牡丹,牡丹才谢便心阑,如今变作村园眼,鼓子花开也喜欢
野鹊滩西一棹孤,月光遥接洞庭湖,堪嗟回雁峰前过,望断家山一字无
三十骅骝一烘尘,来时不锁杏园春,杨花满地如飞雪,应有偷游曲水人
一叶题诗出禁城,谁人酬和独含情,自嗟不及波中叶,荡漾乘春取次行
晓妆初罢眼初瞤,小玉惊人踏破裙,手把红笺书一纸,上头名字有郎君
绿惨双蛾不自持,只缘幽恨在新诗,郎心应似琴心怨,脉脉春情更泥谁
从来学制斐然诗,不料霜台御史知,忽见便教随命去,恋恩肠断出门时
闻道瞿塘滟滪堆,青山流水近阳台,知君此去无还日,妾亦随波不复回
蓬鬓荆钗世所稀,布裙犹是嫁时衣,胡麻好种无人种,正是归时不见归
五湖春水接遥天,国破君亡不记年,唯有妖娥曾舞处,古台寂寞起愁烟
砌下梧桐叶正齐,花繁雨后压枝低,报道不须鸦鸟乱,他家自有凤凰栖
去时盟约与心违,秋日离家春不归,应是维扬风景好,恣情欢笑到芳菲
自守空楼敛恨眉,形同春后牡丹枝,舍人不会人深意,讶道泉台不去随
自从别后减容光,半是思郎半恨郎,欲识旧来云髻样,为奴开取缕金箱
弄珠滩上欲销魂,独把离怀寄酒尊,无限烟花不留意,忍教芳草怨王孙
日日悲伤未有图,懒将心事话凡夫,非同覆水应收得,只问仙郎有意无
淡淡春风花落时,不堪愁望更相思,无金可买长门赋,有恨空吟团扇诗
灯锁莲花花照罍,翠钿同醉楚台巍,残灰剔罢携纤手,也胜金莲送辙回
韩寿香从何处传,枕边芳馥恋婵娟,休疑粉黛加铤刃,玉女旃檀侍佛前
纤纤软玉削春葱,长在香罗翠袖中,昨日琵琶弦索上,分明满甲染猩红
霜规不让黄金色,圆质仍含御史香,何处同声情最异,临川太守谢家郎
绿沼红泥物象幽,范汪兼倅李并州,离亭急管四更后,不见公车心独愁
雪耳红毛浅碧蹄,追风曾到日东西,为惊玉貌郎君坠,不得华轩更一嘶
皎洁圆明内外通,清光似照水晶宫,只缘一点玷相秽,不得终宵在掌中
爪利如锋眼似铃,平原捉兔称高情,无端窜向青云外,不得君王臂上擎
芸香误比荆山玉,那似登科甲乙年,澹地鲜风将绮思,飘花散蕊媚青天
凭阑却忆骑鲸客,把酒临风手自招,细雨声中停去马,夕阳影里乱鸣蜩
枫叶千枝复万枝,江桥掩映暮帆迟,忆君心似西江水,日夜东流无歇时
心远浮云知不还,心云并在有无间,狂风何事相摇荡,吹向南山复北山
百苦忘劳独进影,四恩在念契流通,如何未尽传灯志,溘然于此遇途穷
画松一似真松树,且待寻思记得无,曾在天台山上见,石桥南畔第三株
人人送酒不曾沽,终日松间挂一壶,草圣欲成狂便发,真堪画入醉僧图
山寺门前多古松,溪行欲到已闻钟,中宵引领寻高顶,月照云峰凡几重
山边水边待月明,暂向人间借路行,如今还向山边去,只有湖水无行路
古松古柏岩壁间,猿攀鹤巢古枝折,五月有霜六月寒,时见山翁来取雪
时时闻说故人死,日日自悲随老身,白发不生应不得,青山长在属何人
秋风落叶满空山,古寺残灯石壁间,昔日经行人去尽,寒云夜夜自飞还
手携酒榼共书帏,回语长松我即归,若是出山机已息,岭云何事背君飞
世人不知心是道,只言道在他方妙,还如瞽者望长安,长安在西向东笑
官居鼎鼐古今无,名世才臣独一余,贤阁御题龙墨灿,诏归补衮在须臾
生天本自生天业,未必求仙便得仙,鹤背倾危龙背滑,君王且住一千年
一度林前见远公,静闻真语世情空,至今寂寞禅心在,任起桃花柳絮风
节分端午自谁言,万古传闻为屈原,堪笑楚江空渺渺,不能洗得直臣冤
风舞槐花落御沟,终南山色入城秋,门门走马征兵急,公子笙歌醉玉楼
密密无声坠碧空,霏霏有韵舞微风,幽人吟望搜辞处,飘入窗来落砚中
何事天时祸未回,生灵愁悴苦寒灰,岂知万顷繁华地,强半今为瓦砾堆
行行一宿深村里,鸡犬丰年闹如市,黄昏见客合家喜,月下取鱼戽塘水
风恶波狂身似闲,满头霜雪背青山,相逢略问家何在,回指芦花满舍间
蚁踏金苞四五株,洞庭山上味何殊,不缘松树称君子,肯便甘人唤木奴
将比鹭鸶还恐屈,始思残雪不如多,清风相引去更远,皎洁孤高奈尔何
六朝图画战争多,最是陈宫计数讹,若爱苍生似歌舞,隋皇自合耻干戈
七丝湘水秋深夜,五字河桥日暮时,借问秘书郎此意,静弹高咏有谁知
四绝堂前万木秋,碧参差影压湘流,闲思宋杜题诗板,一日凭栏到夜休
堪忆春云十二峰,野桃山杏摘香红,王孙可念愁金锁,从放断肠明月中
长吉才狂太白颠,二公文阵势横前,谁言后代无高手,夺得秦皇鞭鬼鞭
正是闭门争合闭,大家开处不须开,还防朗月清风夜,有个诗人相访来
潇湘浦暖全迷鹤,逻逤川寒只有雕,谁向孤舟忆兄弟,坐看连雁度横桥
日东来向日西游,一钵闲寻遍九州,却忆鸡林本师寺,欲归还待海风秋
火虐风饕水渍根,霜皴雪皱古苔痕,东风未肯随寒暑,又蘖清香与返魂
石池清水是吾心,刚被桃花影倒沉,一到邽山宫阙内,销闲澄虑七弦琴
西邻已富忧不足,东老虽贫乐有馀,白酒酿来缘好客,黄金散尽为收书
一饮琼浆百感生,玄霜捣尽见云英,蓝桥便是神仙窟,何必崎岖上玉清
武陵城里崔家酒,地上应无天上有,南游道士饮一斗,卧向白云深洞口
六亲恸哭还复苏,我笑先生泪个无,脱履定归天上去,空坟留入武陵图
此中何必羡青城,玉树云栖不记名,闷即乘龙游紫府,北辰南斗逐君行
偶引群仙到世间,熏风殿里醉华筵,等闲贪赏不归去,愁杀韦郎一觉眠
沧海成尘几万秋,碧桃花发长春愁,不来便是数千载,周穆汉皇何处游
春梦悠扬生下界,一堪成笑一堪悲,马嵬不是无情地,自遇蓬莱睡觉时
白云飘飘星汉斜,独行窈窕浮云车,仙郎独邀青童君,结情罗帐连心花
山势萦回水脉分,水光山色翠连云,四时尽入诗人咏,役杀吴兴柳使君
檐上檐前燕语新,花开柳发自伤神,谁能将我相思意,说与江隈解佩人
痛填心兮不能语,寸断肠兮诉何处,春生万物妾不生,更恨香魂不相遇
新构茅斋野涧东,松楸交影足悲风,人间岁月如流水,何事频行此路中
青山山下少年郎,失意当时别故乡,惆怅不堪回首望,隔溪遥见旧书堂
床头锦衾班复班,架上朱衣殷复殷,空庭朗月闲复闲,夜长路远山复山
云鬟消尽转蓬稀,埋骨穷荒失所依,牧马不嘶沙月白,孤魂空逐雁南飞
独卧经秋堕鬓蝉,白杨风起不成眠,寻思往日椒房宠,泪湿夜襟损翠钿
还吴东去过澄城,楼上清风酒半醒,想得到家春已暮,海棠千树已凋零
爱此飘飖六出公,轻琼冷絮舞长空,当时正逐秦丞相,腾踯川原喜北风
昔日炎炎徒自知,今无烽灶欲何为,可怜国柄全无用,曾见家人下第时
皎洁玉颜胜白雪,况乃当年对风月,沈吟不敢怨春风,自叹容华暗消歇
洞府深沈春日长,山花无主自芬芳,凭阑寂寂看明月,欲种桃花待阮郎
生情镂月为歌扇,出性裁云作舞衣,照镜自怜回雪影,来时好取洛川归
有个将军不得名,唯教健卒喝书生,尚书近日清如镜,天子官街不许行
假金只用真金镀,若是真金不镀金,十载长安得一第,何须空腹用高心
槐影参差覆杏坛,儒门子弟尽高官,却教酒户重修庙,觅我惭惶也不难
我皇开国十馀年,一辈超升炙手欢,闲向五门楼下望,衙官骑马使衙官
坐卧兼行总一般,向人努眼太无端,欲知自己形骸小,试就蹄涔照影看
今年选数恰相当,都由座主无文章,案后一腔冻猪肉,所以名为姜侍郎
八月无霜塞草青,将军骑马出空城,汉家天子西巡狩,犹向江东更索兵
一夕心期一种欢,那知疏散负杯盘,尊前数片朝云在,不许冯公子细看
巴峡猿声催客泪,铜梁山翠入江楼,千峰鸟路含梅雨,五岁蝉声送麦秋
不随暮雨苍江去,且向朝云白雪歌,欲于北阙辞苍海,却望东山愧白云
风前酒醒看山笑,湖上诗成共客吟,画烛满堤烧月色,澄江绕树浸城阴
池上昔游夫子凤,云间初起武侯龙,亭分楚寺依依树,水应公台夜夜琴
堤草袅空垂露眼,渚蒲穿浪凑烟芽,晴楼谈罢山横黛,夜局棋酣烛坠花
人去悠悠隔两天,未审迢迢度几年,纵使身游万里外,终归意在十娘边
