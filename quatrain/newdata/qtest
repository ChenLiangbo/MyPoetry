忆昔娇妃在紫宸,铅华不御得天真,霜绡虽似当时态,争奈娇波不顾人
赫赫离精御炎陆,滔滔炽景开隆暑,冀延神鉴俯兰尊,式表虔襟陈桂俎
调云阕兮神座兴,骖云驾兮俨将升,腾绛霄兮垂景祜,翘丹恳兮荷休征
看朱成碧思纷纷,憔悴支离为忆君,不信比来长下泪,开箱验取石榴裙
罗袖动香香不已,红蕖袅袅秋烟里,轻云岭上乍摇风,嫩柳池边初拂水
风情渐老见春羞,到处消魂感旧游,多谢长条似相识,强垂烟态拂人头
春色曾看紫陌头,乱红飞尽不禁愁,人情自厌芳华歇,一叶随风落御沟
登寻丹壑到玄都,接日红霞照座隅,即向周回岩下看,似看曾进画图无
御征乘宫出郊甸,安歌率舞递将迎,自有云门符帝赏,犹持雷鼓答天成
笙歌籥舞属年韶,鹭鼓凫钟展时豫,调露初迎绮春节,承云遽践苍霄驭
执籥持羽初终曲,朱干玉鏚始分行,七德九功咸已畅,明灵降福具穰穰
戛玉摐金永颂声,檿丝孤竹和且清,灵歆醉止牺象盈,自天降福千万龄
北望单于日半斜,明君马上泣胡沙,一双泪滴黄河水,应得东流入汉家
梧桐叶下黄金井,横架辘轳牵素绠,美人初起天未明,手拂银瓶秋水冷
魏帝当时铜雀台,黄花深映棘丛开,人生富贵须回首,此地岂无歌舞来
宫殿沉沉月欲分,昭阳更漏不堪闻,珊瑚枕上千行泪,不是思君是恨君
望见葳蕤举翠华,试开金屋扫庭花,须臾宫女传来信,云幸平阳公主家
稽山罢雾郁嵯峨,镜水无风也自波,莫言春度芳菲尽,别有中流采芰荷
翠楼春酒虾蟆陵,长安少年皆共矜,纷纷半醉绿槐道,蹀躞花骢骄不胜
晴烟漠漠柳毵毵,不那离情酒半酣,更把马鞭云外指,断肠春色在江南
一年三百六十日,赏心那似春中物,草迷曲坞花满园,东家少年西家出
日晚笳声咽戍楼,陇云漫漫水东流,行人万里向西去,满目关山空恨愁
三秋陌上早霜飞,羽猎平田浅草齐,锦背苍鹰初出按,五花骢马喂来肥
国门卿相旧山庄,圣主移来宴绿芳,帘外辗为车马路,花间踏出舞人场
庭前鹊绕相思树,井上莺歌争刺桐,含情少妇悲春草,多是良人学转蓬
千门今夜晓初晴,万里天河彻帝京,璨璨繁星驾秋色,棱棱霜气韵钟声
三秋大漠冷溪山,八月严霜变草颜,卷旆风行宵渡碛,衔枚电扫晓应还
回乐峰前沙似雪,受降城外月如霜,不知何处吹芦管,一夜征人尽望乡
世传满子是人名,临就刑时曲始成,一曲四词歌八叠,从头便是断肠声
可怜天上桂花孤,试问姮娥更要无,月宫幸有闲田地,何不中央种两株
一树依依在永丰,两枝飞去杳无踪,玉皇曾采人间曲,应逐歌声入九重
伤见路傍杨柳春,一枝折尽一重新,今年还折去年处,不送去年离别人
汉武清斋读鼎书,内官扶上画云车,坛上月明宫殿闭,仰看星斗礼空虚
学画鸦黄半未成,垂肩亸袖太憨生,缘憨却得君王惜,长把花枝傍辇行
岁去无言忽憔悴,时来含笑吐氛氲,不能拥路迷仙客,故欲开蹊待圣君
秋风凛凛月依依,飞过高梧影里时,暗处若教同众类,世间争得有人知
纵无汲引味清澄,冷浸寒空月一轮,凿处若教当要路,为君常济往来人
脸腻香薰似有情,世间何物比轻盈,湘妃雨后来池看,碧玉盘中弄水晶
日云暮兮下嵩山,路连绵兮树石间,出谷口兮见明月,心裴回兮不能还
凤凰鸣舞乐昌年,蜡炬开花夜管弦,半醉徐击珊瑚树,已闻钟漏晓声传
散骑金貂服彩衣,松花水上逐春归,悬知邑里遥相望,事主荣亲代所稀
晴风丽日满芳洲,柳色春筵祓锦流,皆言侍跸横汾宴,暂似乘槎天汉游
可怜濯濯春杨柳,攀折将来就纤手,妾容与此同盛衰,何必君恩能独久
侯家主第一时新,上席华年不惜春,珠釭缀日那知夜,玉斝流霞畏底晨
河洛风烟壮市朝,送君飞凫去渐遥,更思明年桃李月,花红柳绿宴浮桥
宝马香车清渭滨,红桃碧柳禊堂春,皇情尚忆垂竿佐,天祚先呈捧剑人
北邙山上列坟茔,万古千秋对洛城,城中日夕歌钟起,山上唯闻松柏声
武陵川径入幽遐,中有鸡犬秦人家,先时见者为谁耶,源水今流桃复花
绵绵钟漏洛阳城,客舍贫居绝送迎,逢君贳酒因成醉,醉后焉知世上情
朝出沙头日正红,晚来云起半江中,赖逢邻女曾相识,并著莲舟不畏风
南路蹉跎客未回,常嗟物候暗相催,四时不变江头草,十月先开岭上梅
年来谁不厌龙钟,虽在侯门似不容,看取海山寒翠树,苦遭霜霰到秦封
映竹时闻转辘轳,当窗只见网蜘蛛,主人非病常高卧,环堵蒙笼一老儒
渭城朝雨浥轻尘,客舍青青杨柳春,劝君更尽一杯酒,西出阳关无故人
杨柳渡头行客稀,罟师荡桨向临圻,唯有相思似春色,江南江北送君归
吏部明年拜官后,西城必与故人期,寄书春草年年色,莫道相逢玉女祠
十五能行西入秦,三十无家作路人,时命不将明主合,布衣空染洛阳尘
昨夜风开露井桃,未央前殿月轮高,平阳歌舞新承宠,帘外春寒赐锦袍
角鹰初下秋草稀,铁骢抛鞚去如飞,少年猎得平原兔,马后横捎意气归
南浦逢君岭外还,沅溪更远洞庭山,尧时恩泽如春雨,梦里相逢同入关
醉别江楼橘柚香,江风引雨入舟凉,忆君遥在潇湘月,愁听清猿梦里长
莫道秋江离别难,舟船明日是长安,吴姬缓舞留君醉,随意青枫白露寒
冬夜伤离在五溪,青鱼雪落鲙橙齑,武冈前路看斜月,片片舟中云向西
别馆萧条风雨寒,扁舟月色渡江看,酒酣不识关西道,却望春江云尚残
叩齿焚香出世尘,斋坛鸣磬步虚人,百花仙酝能留客,一饭胡麻度几春
胜景门闲对远山,竹深松老半含烟,皓月殿中三度磬,水晶宫里一僧禅
秋草黄花覆古阡,隔林何处起人烟,山僧独在山中老,唯有寒松见少年
汉主何时放逐臣,江边几度送归人,同官岁岁先辞满,唯有青山伴老身
向风长啸戴纱巾,野鹤由来不可亲,明日东归变名姓,五湖烟水觅何人
石涧泉声久不闻,独临长路雪纷纷,如今渐欲生黄发,愿脱头冠与白云
怜君异域朝周远,积水连天何处通,遥指来从初日外,始知更有扶桑东
万里辞家事鼓鼙,金陵驿路楚云西,江春不肯留归客,草色青青送马蹄
禅门来往翠微间,万里千峰在剡山,何时共到天台里,身与浮云处处闲
荆吴相接水为乡,君去春江正淼茫,日暮征帆何处泊,天涯一望断人肠
贾生西望忆京华,湘浦南迁莫怨嗟,圣主恩深汉文帝,怜君不遣到长沙
镜湖流水漾清波,狂客归舟逸兴多,山阴道士如相见,应写黄庭换白鹅
问余何意栖碧山,笑而不答心自闲,桃花流水窅然去,别有天地非人间
孔雀东飞何处栖,庐江小吏仲卿妻,为客裁缝君自见,城乌独宿夜空啼
两人对酌山花开,一杯一杯复一杯,我醉欲眠卿且去,明朝有意抱琴来
风动荷花水殿香,姑苏台上宴吴王,西施醉舞娇无力,笑倚东窗白玉床
踏阁攀林恨不同,楚云沧海思无穷,数家砧杵秋山下,一郡荆榛寒雨中
兀兀山行无处归,山中猛虎识棕衣,俗客欲寻应不遇,云溪道士见犹稀
襆被蹉跎老江国,情人邂逅此相逢,不随鸳鹭朝天去,遥想蓬莱台阁重
同宿高斋换时节,共看移石复栽杉,送君江浦已惆怅,更上西楼看远帆
紫阁西边第几峰,茅斋夜雪虎行踪,遥看黛色知何处,欲出山门寻暮钟
独怜幽草涧边生,上有黄鹂深树鸣,春潮带雨晚来急,野渡无人舟自横
高林滴露夏夜清,南山子规啼一声,邻家孀妇抱儿泣,我独展转何时明
百尺红亭对万峰,平明相送到斋钟,骢马劝君皆卸却,使君家酝旧来浓
清淮无底绿江深,宿处津亭枫树林,驷马欲辞丞相府,一樽须尽故人心
杨柳青青鸟乱吟,春风香霭洞房深,百花帘下朝窥镜,明月窗前夜理琴
宫前石马对中峰,云里金铺闭几重,不见露盘迎晓日,唯闻木斧扣寒松
一官何幸得同时,十载无媒独见遗,今日不论腰下组,请君看取鬓边丝
孤城永巷时相见,衰柳闲门日半斜,欲送近臣朝魏阙,犹怜残菊在陶家
桂阳年少西入秦,数经甲科犹白身,即今江海一归客,他日云霄万里人
旅馆寒灯独不眠,客心何事转凄然,故乡今夜思千里,愁鬓明朝又一年
阖闾葬日劳人力,嬴政穿来役鬼功,澄碧尚疑神物在,等闲雷雨起潭中
十处投人九处违,家乡万里又空归,严霜昨夜侵人骨,谁念高堂未授衣
华轩蔼蔼他年到,绵竹亭亭出县高,江上舍前无此物,幸分苍翠拂波涛
落落出群非榉柳,青青不朽岂杨梅,欲存老盖千年意,为觅霜根数寸栽
山瓶乳酒下青云,气味浓香幸见分,鸣鞭走送怜渔父,洗盏开尝对马军
幕下郎官安稳无,从来不奉一行书,固知贫病人须弃,能使韦郎迹也疏
梁子工文四十年,诗颠名过草书颠,白头仍作功曹掾,禄薄难供沽酒钱
西江万里向东流,今夜江边驻客舟,月色更添春色好,芦风似胜竹风幽
谪宦三年尚未回,故人今日又重来,闻道崖州一千里,今朝须尽数千杯
江路东连千里潮,青云北望紫微遥,莫道巴陵湖水阔,长沙南畔更萧条
画戟朱楼映晚霞,高梧寒柳度飞鸦,门前不见归轩至,城上愁看落日斜
潇湘何事等闲回,水碧沙明两岸苔,二十五弦弹夜月,不胜清怨却飞来
水绕冰渠渐有声,气融烟坞晚来明,东风好作阳和使,逢草逢花报发生
白马驮经事已空,断碑残刹见遗踪,萧萧茅屋秋风起,一夜雨声羁思浓
碧瓦朱楹白昼闲,金衣宝扇晓风寒,摩云观阁高如许,长对河流出断山
六国平来四海家,相君当代擅才华,谁知颂德山头石,却与他人戒后车
渭曲春光无远近,池阳谷口倍芳菲,官舍村桥来几日,残花寥落待君归
四牡驱驰千里馀,越山稠叠海林疏,不辞终日离家远,应为刘公一纸书
君家南郭白云连,正待情人弄石泉,月照烟花迷客路,苍苍何处是伊川
不见白衣来送酒,但令黄菊自开花,愁看日晚良辰过,步步行寻陶令家
海花争让候榴花,犯雪先开内史家,末客朝朝铃阁下,从公步履玩年华
黄河流出有浮桥,晋国归人此路遥,若傍阑干千里望,北风驱马雨萧萧
一年始有一年春,百岁曾无百岁人,能向花前几回醉,十千沽酒莫辞贫
黄精蒸罢洗琼杯,林下从留石上苔,昨日围棋未终局,多乘白鹤下山来
荷衣半破带莓苔,笑向陶潜酒瓮开,纵醉还须上山去,白云那肯下山来
禅室遥看峰顶头,白云东去水长流,松间倘许幽人住,不更将钱买沃州
水边垂柳赤栏桥,洞里仙人碧玉箫,近得麻姑音信否,浔阳江上不通潮
五湖秋叶满行船,八月灵槎欲上天,君向长安余适越,独登秦望望秦川
江村日暮寻遗老,江水东流横浩浩,竹里闲窗不见人,门前旧路生青草
不觉老将春共至,更悲携手几人全,还丹寂寞羞明镜,手把屠苏让少年
山中好处无人别,涧梅伪作山中雪,野客相逢夜不眠,山中童子烧松节
汗浥新装画不成,丝催急节舞衣轻,落花绕树疑无影,回雪从风暗有情
欲写人间离别心,须听鸣凤似龙吟,江南曲尽归何处,洞水山云知浅深
楼台采翠远分明,闻说仙家在此城,欲上仙城无路上,水边花里有人声
古庙枫林江水边,寒鸦接饭雁横天,大孤山远小孤出,月照洞庭归客船
花落深宫莺亦悲,上阳宫女断肠时,君恩不闭东流水,叶上题诗寄与谁
故人曾任丹徒令,买得青山拟独耕,不作草堂招远客,却将垂柳借啼莺
石马双双当古树,不知何代公侯墓,墓前靡靡春草深,唯有行人看碑路
好是春风湖上亭,柳条藤蔓系离情,黄莺久住浑相识,欲别频啼四五声
雨暗商山过客稀,路傍孤店闭柴扉,卸鞍良久茅檐下,待得巴人樵采归
画角初鸣残照微,营营鞍马往来稀,相逢士卒皆垂泪,八座朝天何日归
虞帝南游不复还,翠蛾幽怨水云间,昨夜月明湘浦宿,闺中珂珮度空山
胡风略地烧连山,碎叶孤城未下关,山头烽子声声叫,知是将军夜猎还
画角三声动客愁,晓霜如雪覆江楼,谁道桂林风景暖,到来重著皂貂裘
看花泪尽知春尽,魂断看花只恨春,名位未沾身欲老,诗书宁救眼前贫
扫石焚香礼碧空,露华偏湿蕊珠宫,如何说得天坛上,万里无云月正中
青史编名在箧中,故林遗庙揖仁风,还将文字如颜色,暂下蒲车为鲁公
烟水初销见万家,东风吹柳万条斜,大堤欲上谁相伴,马踏春泥半是花
南州风土滞龙媒,黄纸初飞敕字来,二月曲江连旧宅,阿婆情熟牡丹开
高梧叶尽鸟巢空,洛水潺湲夕照中,寂寂天桥车马绝,寒鸦飞入上阳宫
年来七十罢耕桑,就暖支羸强下床,满眼儿孙身外事,闲梳白发对残阳
金钱赎得免刀痕,闻道禽鱼亦感恩,好去长江千万里,不须辛苦上龙门
金鸭香消欲断魂,梨花春雨掩重门,欲知别后相思意,回看罗衣积泪痕
朝阳斋前桃李树,手栽清荫接比邻,明年此地看花发,愁向东风忆故人
日日涧边寻茯芩,岩扉常掩凤山青,归来挂衲高林下,自剪芭蕉写佛经
松下茅亭五月凉,汀沙云树晚苍苍,行人无限秋风思,隔水青山似故乡
一两棕鞋八尺藤,广陵行遍又金陵,不知竹雨竹风夜,吟对秋山那寺灯
凉月如眉挂柳湾,越中山色镜中看,兰溪三日桃花雨,半夜鲤鱼来上滩
鹤发婆娑乡里亲,相邀共看往年春,拟将儿女归来住,且是茅山见老人
三重江水万重山,山里春风度日闲,且向白云求一醉,莫教愁梦到乡关
我身本似远行客,况是乱时多病身,经山涉水向何处,羞见竹林禅定人
看山独行归竹院,水绕前阶草生遍,空林细雨暗无声,唯有愁心两相见
寄书常切到常迟,今日凭君君莫辞,若问玉人殊易识,莲花府里最清羸
官微多惧事多同,拙性偏无主驿功,山在门前登不得,鬓毛衰尽路尘中
误以音声祈远公,请将徽轸付秋风,漾漾硖流吹不尽,月华如在白波中
夕照临窗起暗尘,青松绕殿不知春,君看白发诵经者,半是宫中歌舞人
寺前山远古陂宽,寺里人稀春草寒,何事最堪悲色相,折花将与老僧看
头白乘驴悬布囊,一回言别泪千行,儿孙满眼无归处,唯到尊前似故乡
惆怅秦城送独归,蓟门云树远依依,秋来莫射南飞雁,从遣乘春更北飞
青枫江畔白蘋洲,楚客伤离不待秋,君见隋朝更何事,柳杨南渡水悠悠
边霜昨夜堕关榆,吹角当城汉月孤,无限塞鸿飞不度,秋风卷入小单于
烽火高飞百尺台,黄昏遥自碛西来,昔时征战回应乐,今日从军乐未回
微月东南上戍楼,琵琶起舞锦缠头,更闻横笛关山远,白草胡沙西塞秋
南行直入鹧鸪群,万岁桥边一送君,闻道望乡闻不得,梅花暗落岭头云
统汉峰西降户营,黄河战骨拥长城,只今已勒燕然石,北地无人空月明
黄昏鼓角似边州,三十年前上此楼,今日山城对垂泪,伤心不独为悲秋
边城已在虏城中,烽火南飞入汉宫,汉庭议事先黄老,麟阁何人定战功
无事将心寄柳条,等闲书字满芭蕉,乡关若有东流信,遣送扬州近驿桥
扫石焚香礼碧空,露华偏湿蕊珠宫,如何说得天坛上,万里无云月在中
心期紫阁山中月,身过黄堆烽上云,年发已从书剑老,戎衣更逐霍将军
几人同去谢宣城,未及酬恩隔死生,唯有夜猿知客恨,峄阳溪路第三声
千叶桃花胜百花,孤荣春晚驻年华,若教避俗秦人见,知向河源旧侣夸
仙郎归奏过湘东,正值三湘二月中,惆怅满川桃杏醉,醉看还与曲江同
晚烟洲雾并苍苍,河雁惊飞不作行,回旆转舟行数里,歌声犹自逐清湘
心嫌碧落更何从,月帔花冠冰雪容,行雨若迷归处路,近南惟见祝融峰
剑阁迢迢梦想间,行人归路绕梁山,明朝骑马摇鞭去,秋雨槐花子午关
新年雨雪少晴时,屡失寻梅看柳期,乡信忆随回雁早,江春寒带故阴迟
汉国明妃去不还,马驮弦管向阴山,匣中纵有菱花镜,羞对单于照旧颜
峡口花飞欲尽春,天涯去住泪沾巾,来时万里同为客,今日翻成送故人
伤秋不是惜年华,别忆春风碧玉家,强向衰丛见芳意,茱萸红实似繁花
洛阳纸价因兄贵,蜀地红笺为弟贫,南北东西九千里,除兄与弟更无人
塞黑云黄欲渡河,风沙眯眼雪相和,琵琶泪湿行声小,断得人肠不在多
毒蛇在肠疮满背,去年别家今别弟,马头对哭各东西,天边柳絮无根蒂
总道老来无用处,何须白发在前生,如今不用偷年少,拔却三茎又五茎
新向金阶奏罢兵,长安县里绕池行,喜欢得伴山僧宿,看雪吟诗直到明
远投人宿趁房迟,僮仆伤寒马亦饥,为客悠悠十月尽,庄头栽竹已过时
雨里鸡鸣一两家,竹溪村路板桥斜,妇姑相唤浴蚕去,闲看中庭栀子花
玉作车辕蒲作轮,当初不起颍阳人,一家总入嵩山去,天子何因得谏臣
自看和酿一依方,缘看松花色较黄,不分君家新酒熟,好诗收得被回将
万里桥边女校书,枇杷花里闭门居,扫眉才子于今少,管领春风总不如
小叶稠枝粉压摧,暖风吹动鹤翎开,若无别事为留滞,应便抛家宿看来
白发老人垂泪行,上皇生日出京城,如今供奉多新意,错唱当时一半声
晓来楼阁更鲜明,日出阑干见鹿行,武帝自知身不死,看修玉殿号长生
中庭地白树栖鸦,冷露无声湿桂花,今夜月明人尽望,不知秋思在谁家
莫叹乘轺道路赊,高楼日日望还家,人到南康皆下泪,唯君笑向此中花
闲出东林日影斜,稻苗深浅映袈裟,船到南湖风浪静,可怜秋水照莲花
志在乘轩鸣玉珂,心期未快隐青萝,广陵行路风尘合,城郭新秋砧杵多
渡水傍山寻石壁,白云飞处洞门开,仙人来往行无迹,石径春风长绿苔
踏青看竹共佳期,春水晴山祓禊词,独坐邮亭心欲醉,樱桃落尽暮愁时
万顷荒林不敢看,买山容足拟求安,田园失计全芜没,何处春风种蕙兰
簨簴高悬于阗钟,黄昏发地殷龙宫,游人忆到嵩山夜,叠阁连楼满太空
池塘春暖水纹开,堤柳垂丝间野梅,江上年年芳意早,蓬瀛春色逐潮来
独上闲城却下迟,秋山惨惨冢累累,当时还有登城者,荒草如今知是谁
一树新栽益四邻,野夫如到旧山春,树成多是人先老,垂白看他攀折人
步摇金翠玉搔头,倾国倾城胜莫愁,若逞仙姿游洛浦,定知神女谢风流
艳歌能起关山恨,红烛偏凝寒塞情,况是池塘风雨夜,不堪丝管尽离声
北风吹雪暮萧萧,问法寻僧上界遥,临水手持筇竹杖,逢君不语指芭蕉
桃源在在阻风尘,世事悠悠又遇春,雨滴闲阶清夜久,焚香偏忆白云人
广庭飞雪对愁人,寒谷由来不悟春,却笑山阴乘兴夜,何如今日戴家邻
木落风高天宇开,秋原一望思悠哉,边城今少射雕骑,连雁嗷嗷何处来
山川不记何年别,城郭应非昔所经,欲驻征车终日望,天河云雨晦冥冥
红烛芳筵惜夜分,歌楼管咽思难闻,早知怨别人间世,不下青山老白云
芳草落花明月榭,朝云暮雨锦城春,莫愁红艳风前散,自有青蛾镜里人
一出西城第二桥,两边山木晚萧萧,井花净洗行人耳,留听溪声入夜潮
玉绳河汉晓纵横,万籁潜收莺独鸣,能将百啭清心骨,宁止闲窗梦不成
再拜吾师喜复悲,誓心从此永归依,浮生怳忽若真梦,何事于中有是非
莫讶相如献赋迟,锦书谁道泪沾衣,不须化作山头石,待我堂前折桂枝
春光深处曲江西,八座风流信马蹄,鹤发杏花相映好,羡君终日醉如泥
寓宿春闱岁欲除,严风密雪绝双鱼,思君独步西垣里,日日含香草诏书
身随猿鸟在深山,早有诗名到世间,客至上方留盥漱,龙泓洞水昼潺潺
白首书窗成巨儒,不知簪组遍屠沽,劝君莫问长安路,且读鲁山于蒍于
驿骑归时骢马蹄,莲花府映若邪溪,帝城人日风光早,不惜离堂醉似泥
命驾相思不为名,春风归骑出关程,离堂莫起临岐叹,文举终当荐祢衡
满树铁冠琼树枝,樽前烛下心相知,明朝又与白云远,自古河梁多别离
芜城陌上春风别,干越亭边岁暮逢,驱车又怆南北路,返照寒江千万峰
嬴女乘鸾已上天,仁祠空在鼎湖边,凉风遥夜清秋半,一望金波照粉田
昼漏沈沈倦琐闱,西垣东观阅芳菲,繁花满树似留客,应为主人休浣归
湖上荒亭临水开,龟文篆字积莓苔,曲江北海今何处,尽逐东流去不回
五色金光鸾凤飞,三川墨妙巧相辉,尊崇善祝今如此,共待曾玄捧翟衣
身羁从事驱征传,江入新安泛暮涛,今夜子陵滩下泊,自惭相去九牛毛
一径萦纡至此穷,山僧盥漱白云中,闲吟定后更何事,石上松枝常有风
碧树当窗啼晓莺,间关入梦听难成,千回万啭尽愁思,疑是血魂哀困声
十里惟闻松桂风,江山忽转见龙宫,正与休师方话旧,风烟几度入楼中
槐柳萧疏绕郡城,夜添山雨作江声,秋风南陌无车马,独上高楼故国情
登临何事见琼枝,白露黄花自绕篱,惟有楼中好山色,稻畦残水入秋池
莫问华簪发已斑,归心满目是青山,独上层城倚危槛,柳营春尽马嘶闲
忆昔曾游曲水滨,春来长有探春人,游春人静空地在,直至春深不似春
清润潘郎玉不如,中庭蕙草雪消初,风流才子多春思,肠断萧娘一纸书
一树红花映绿波,晴明骑马好经过,今朝几许风吹落,闻道萧郎最惜多
忆昨雨多泥又深,犹能携妓远过寻,满空乱雪花相似,何事居然无赏心
休垂绝徼千行泪,共泛清湘一叶舟,今日岭猿兼越鸟,可怜同听不知愁
山僧爱山出无期,俗士牵俗来何时,祝融峰下一回首,即是此生长别离
浩态狂香昔未逢,红灯烁烁绿盘笼,觉来独对情惊恐,身在仙宫第几重
白布长衫紫领巾,差科未动是闲人,麦苗含穟桑生葚,共向田头乐社神
浮艳侵天难就看,清香扑地只遥闻,春风也是多情思,故拣繁枝折赠君
喜君眸子重清朗,携手城南历旧游,忽见孟生题竹处,相看泪落不能收
暂出城门蹋青草,远于林下见春山,应须韦杜家家到,只有今朝一日闲
公主当年欲占春,故将台榭押城闉,欲知前面花多少,直到南山不属人
谁收春色将归去,慢绿妖红半不存,榆荚只能随柳絮,等闲撩乱走空园
城上赤云呈胜气,眉间黄色见归期,幕中无事惟须饮,即是连镳向阙时
郾城辞罢过襄城,颍水嵩山刮眼明,已去蔡州三百里,家人不用远来迎
嗟尔戎人莫惨然,湖南地近保生全,我今罪重无归望,直去长安路八千
中郎有女能传业,伯道无儿可保家,偶到匡山曾住处,几行衰泪落烟霞
山公自是林园主,叹惜前贤造作时,岩洞幽深门尽锁,不因丞相几人知
偶上城南土骨堆,共倾春酒三五杯,为逢桃树相料理,不觉中丞喝道来
愁见游空百尺丝,春风挽断更伤离,闲花落尽青苔地,尽日无人谁得知
银烛煌煌半醉人,娇歌宛转动朱唇,繁花落尽春风里,绣被郎官不负春
西过流沙归路长,一生遗迹在东方,空堂寂寞闭灯影,风动四山松柏香
凉叶萧萧生远风,晓鸦飞度望春宫,越人归去一摇首,肠断马嘶秋水东
乌巾年少归何处,一片彩霞仙洞中,惆怅别时花似雪,行人不肯醉春风
九霄心在劳相问,四十年间岂足惊,风动自然云出岫,高僧不用笑浮生
路入千山愁自知,雪花撩乱压松枝,世人并道离别苦,谁信山僧轻别离
洞里春晴花正开,看花出洞几时回,殷勤好去武陵客,莫引世人相逐来
旧友亲题壁上诗,伤看缘迹不缘词,门前犹是长安道,无复回车下笔时
服制虹霓鬓似云,萧郎屋里上清人,等闲逐酒倾杯乐,飞尽虹梁一夜尘
想象精灵欲见难,通津一去水漫漫,空馀昔日凌霜色,长与澄潭生昼寒
为雁为鸿弟与兄,如雕如鹗杰连英,天旋地转烟云黑,共鼓长风六合清
无限居人送独醒,可怜寂寞到长亭,荆州不遇高阳侣,一夜春寒满下厅
清江悠悠王气沉,六朝遗事何处寻,宫墙隐嶙围野泽,鹳鶂夜鸣秋色深
终日望夫夫不归,化为孤石苦相思,望来已是几千载,只似当时初望时
将略兵机命世雄,苍黄钟室叹良弓,遂令后代登坛者,每一寻思怕立功
高髻云鬟宫样妆,春风一曲杜韦娘,司空见惯浑闲事,断尽苏州刺史肠
新妆面面下朱楼,深锁春光一院愁,行到中庭数花朵,蜻蜓飞上玉搔头
花面丫头十三四,春来绰约向人时,终须买取名春草,处处将行步步随
饱霜孤竹声偏切,带火焦桐韵本悲,今日知音一留听,是君心事不平时
玉人紫绶相辉映,却要霜须一两茎,其奈无成空老去,每临明镜若为情
白马津头春日迟,沙州归雁拂旌旗,柳营唯有军中戏,不似江南三月时
老郎日日忧苍鬓,远守年年厌白蘋,终日相思不相见,长频相见是何人
仙公一奏思归引,逐客初闻自泫然,莫怪殷勤悲此曲,越声长苦已三年
生拍芳丛鹰觜芽,老郎封寄谪仙家,今宵更有湘江月,照出菲菲满碗花
春江一曲柳千条,二十年前旧板桥,曾与美人桥上别,恨无消息到今朝
凤辇寻春半醉回,仙娥进水御帘开,牡丹花笑金钿动,传奏吴兴紫笋来
黯黯严城罢鼓鼙,数声相续出寒栖,不嫌惊破纱窗梦,却恐为奴半夜啼
闰馀春早景沉沉,禊饮风亭恣赏心,红袖青娥留永夕,汉阴宁肯羡山阴
星汉纵横车马喧,风摇玉佩烛花繁,岂知羸卧穷荒外,日满深山犹闭门
布帛精粗任土宜,疲人识信每先期,明朝别后无他嘱,虽是蒲鞭也莫施
僧家亦有芳春兴,自是禅心无滞境,君看池水湛然时,何曾不受花枝影
天津桥下冰初结,洛阳陌上人行绝,榆柳萧疏楼阁闲,月明直见嵩山雪
寄泣须寄黄河泉,此中怨声流彻天,愁人独有夜灯见,一纸乡书泪滴穿
生死方知交态存,忍将齰齖报幽魂,十年同在平原客,更遣何人哭寝门
秋草宫人斜里墓,宫人谁送葬来时,千千万万皆如此,家在边城亦不知
十八年来恨别离,唯同一宿咏新诗,更相借问诗中语,共说如今胜旧时
寻师远到晖天观,竹院森森闭药房,闻入静来经七日,仙童檐下独焚香
病里出门行步迟,喜君相赠古藤枝,倚来自觉身生力,每向傍人说得时
晓陌春寒朝骑来,瑞云深处见楼台,夜来新雨沙堤湿,东上閤门应未开
轻鬓丛梳阔扫眉,为嫌风日下楼稀,画罗金缕难相称,故著寻常淡薄衣
白君去后交游少,东野亡来箧笥贫,赖有白头王建在,眼前犹见咏诗人
弱柏倒垂如线蔓,檐头不见有枝柯,影堂香火长相续,应得人来礼拜多
香消云锁旧僧家,僧刹残形半壁斜,日暮松烟寒漠漠,秋风吹破纸莲花
铜柱南边毒草春,行人几日到金麟,玉镮穿耳谁家女,自抱琵琶迎海神
越女新妆出镜心,自知明艳更沉吟,齐纨未是人间贵,一曲菱歌敌万金
草暖云昏万里春,宫花拂面送行人,自言汉剑当飞去,何事还车载病身
荷叶团圆茎削削,绿萍面上红衣落,满池明月思啼螀,高屋无人风张幕
秋丛绕舍似陶家,遍绕篱边日渐斜,不是花中偏爱菊,此花开尽更无花
闻道秋来怯夜寒,不辞泥水为杯盘,殷勤惧醉有深意,愁到醒时灯火阑
自叹旅人行意速,每嫌杯酒缓归期,今朝偏遇醒时别,泪落风前忆醉时
世上于今重检身,吾徒耽酒作狂人,西曹旧事多持法,慎莫吐他丞相茵
洛阳大底居人少,从善坊西最寂寥,想得刘君独骑马,古堤愁树隔中桥
共作洛阳千里伴,老刘因疾驻行轩,今朝独自山前立,雪满三峰倚寺门
可怜三月三旬足,怅望江边望驿台,料得孟光今日语,不曾春尽不归来
胧明春月照花枝,花下音声是管儿,却笑西京李员外,五更骑马趁朝时
万里寄书将出峡,却凭巫峡寄江州,伤心最是江头月,莫把书将上庾楼
何事相逢翻有泪,念君缘我到通州,留君剩住君须住,我不自由君自由
庭中栽得红荆树,十月花开不待春,直到孩提尽惊怪,一家同是北来人
眼中三十年来泪,一望南云一度垂,惭愧临淮李常侍,远教形影暂相随
春野醉吟十里程,斋宫潜咏万人惊,今宵不寐到明读,风雨晓闻开锁声
延英引对碧衣郎,江砚宣毫各别床,天子下帘亲考试,宫人手里过茶汤
刘郎不用闲惆怅,且作花间共醉人,算得贞元旧朝士,几人同见太和春
红染桃花雪压梨,玲珑鸡子斗赢时,今年不是明寒食,暗地秋千别有期
移根易地莫憔悴,野外庭前一种春,少府无妻春寂寞,花开将尔当夫人
今年到时夏云白,去年来时秋树红,两度见山心有愧,皆因王事到山中
烟叶葱茏苍麈尾,霜皮剥落紫龙鳞,欲知松老看尘壁,死却题诗几许人
炉火欲销灯欲尽,夜长相对百忧生,他时诸处重相见,莫忘今宵灯下情
忽忆芳时频酩酊,却寻醉处重裴回,杏花结子春深后,谁解多情又独来
归骑纷纷满九衢,放朝三日为泥涂,不知雨雪江陵府,今日排衙得免无
梨花有思缘和叶,一树江头恼杀君,最似孀闺少年妇,白妆素袖碧纱裙
谷苗深处一农夫,面黑头斑手把锄,何意使人犹识我,就田来送相公书
老游春饮莫相违,不独花稀人亦稀,更劝残杯看日影,犹应趁得鼓声归
谏垣几见迁遗补,宪府频闻转殿监,独有咏诗张太祝,十年不改旧官衔
年年老去欢情少,处处春来感事深,时到仇家非爱酒,醉时心胜醒时心
江回望见双华表,知是浔阳西郭门,犹去孤舟三四里,水烟沙雨欲黄昏
一丛暗淡将何比,浅碧笼裙衬紫巾,除却微之见应爱,人间少有别花人
天台岭上凌霜树,司马厅前委地丛,一种不生明月里,山中犹校胜尘中
东林寺里西廊下,石片镌题数首诗,言句怪来还校别,看名知是老汤师
怜渠已解咏诗章,摇膝支颐学二郎,莫学二郎吟太苦,才年四十鬓如霜
本结菩提香火社,为嫌烦恼电泡身,不须惆怅从师去,先请西方作主人
红旗破贼非吾事,黄纸除书无我名,唯共嵩阳刘处士,围棋赌酒到天明
君写我诗盈寺壁,我题君句满屏风,与君相遇知何处,两叶浮萍大海中
身得贰师馀气概,家藏都尉旧诗章,江南别有楼船将,燕颔虬须不姓杨
天涯深峡无人地,岁暮穷阴欲夜天,不向东楼时一醉,如何拟过二三年
三杯嵬峨忘机客,百衲头陀任运僧,又有放慵巴郡守,不营一事共腾腾
同事空王岁月深,相思远寄定中吟,遥知清净中和化,只用金刚三昧心
荔枝新熟鸡冠色,烧酒初开琥珀香,欲摘一枝倾一醆,西楼无客共谁尝
穿桥迸竹不依行,恐碍行人被损伤,我去自惭遗爱少,不教君得似甘棠
行人南北分征路,流水东西接御沟,终日坡前恨离别,谩名长乐是长愁
朝客朝回回望好,尽纡朱紫佩金银,此时独与君为伴,马上青袍唯两人
丝纶阁下文书静,钟鼓楼中刻漏长,独坐黄昏谁是伴,紫薇花对紫微郎
乍来天上宜清净,不用回头望故山,纵有旧游君莫忆,尘心起即堕人间
往恨今愁应不殊,题诗梁下又踟蹰,羡君犹梦见兄弟,我到天明睡亦无
紫粉笔含尖火焰,红胭脂染小莲花,芳情乡思知多少,恼得山僧悔出家
暗诵黄庭经在口,闲携青竹杖随身,晚花新笋堪为伴,独入林行不要人
秋爱冷吟春爱醉,诗家眷属酒家仙,若教早被浮名系,可得闲游三十年
小书楼下千竿竹,深火炉前一醆灯,此处与谁相伴宿,烧丹道士坐禅僧
淡红花帔浅檀蛾,睡脸初开似剪波,坐对珠笼闲理曲,琵琶鹦鹉语相和
早潮才落晚潮来,一月周流六十回,不独光阴朝复暮,杭州老去被潮催
辞章讽咏成千首,心行归依向一乘,坐倚绳床闲自念,前生应是一诗僧
君以旷怀宜静境,我因蹇步称闲官,闭门足病非高士,劳作云心鹤眼看
洛阳陌上少交亲,履道城边欲暮春,崔在吴兴元在越,出门骑马觅何人
幸与松筠相近栽,不随桃李一时开,杏园岂敢妨君去,未有花时且看来
小亭门向月斜开,满地凉风满地苔,此院好弹秋思处,终须一夜抱琴来
尚书清白临南海,虽饮贪泉心不回,唯向诗中得珠玉,时时寄到帝乡来
戛玉敲冰声未停,嫌云不遏入青冥,争得黄金满衫袖,一时抛与断年听
檐前新叶覆残花,席上馀杯对早茶,好是老身销日处,谁能骑马傍人家
白藕新花照水开,红窗小舫信风回,谁教一片江南兴,逐我殷勤万里来
问君移竹意如何,慎勿排行但间窠,多种少栽皆有意,大都少校不如多
刘郎刘郎莫先起,苏台苏台隔云水,酒醆来从一百分,马头去便三千里
晚从履道来归府,街路虽长尹不嫌,马上凉于床上坐,绿槐风透紫蕉衫
绕池闲步看鱼游,正值儿童弄钓舟,一种爱鱼心各异,我来施食尔垂钩
自惭到府来周岁,惠爱威棱一事无,唯是改张官酒法,渐从浊水作醍醐
文昌列宿征还日,洛浦行云放散时,鹓鹭上天花逐水,无因再会白家池
鹰爪攫鸡鸡肋折,鹘拳蹴雁雁头垂,何如敛翅水边立,飞上云松栖稳枝
年老官高多别离,转难相见转相思,雪销酒尽梁王起,便是邹枚分散时
二月二日新雨晴,草芽菜甲一时生,轻衫细马春年少,十字津头一字行
狂夫与我两相忘,故态些些亦不妨,纵酒放歌聊自乐,接舆争解教人狂
年年衰老交游少,处处萧条书信稀,唯有巢兄不相忘,春茶未断寄秋衣
管妙弦清歌入云,老人合眼醉醺醺,诚知不及当年听,犹觉闻时胜不闻
天宫日暖阁门开,独上迎春饮一杯,无限游人遥怪我,缘何最老最先来
露白风清庭户凉,老人先著夹衣裳,舞腰歌袖抛何处,唯对无弦琴一张
春风可惜无多日,家酝唯残软半瓶,犹望君归同一醉,篮舁早晚入槐亭
谁人功画麒麟阁,何客新投魑魅乡,两处荣枯君莫问,残春更醉两三场
黄昏惨惨雪霏霏,白首相欢醉不归,四个老人三百岁,人间此会亦应稀
三旬斋满欲衔杯,平旦敲门门未开,除却朗之携一榼,的应不是别人来
慵中又少经过处,别后都无劝酒人,不挈一壶相就醉,若为将老度残春
尔争伉俪泥中斗,吾整羽仪松上栖,不可遣他天下眼,却轻野鹤重家鸡
吾爱栖云上华表,汝多攫肉下田中,吾音中羽汝声角,琴曲虽同调不同
赵村红杏每年开,十五年来看几回,七十三人难再到,今春来是别花来
润叶濡枝浃四方,浓云来去势何长,旷然寰宇清风满,救旱功高暑气凉
一月一回同拜表,莫辞侵早过中桥,老于君者应无数,犹趁西京十五朝
府池东北旧亭台,久别长思醉一回,但请主人空扫地,自携杯酒管弦来
天平山上白云泉,云自无心水自闲,何必奔冲山下去,更添波浪向人间
行寻春水坐看山,早出中书晚未还,为报野僧岩客道,偷闲气味胜长闲
临江一嶂白云间,红绿层层锦绣班,不作巴南天外意,何殊昭应望骊山
旧业丛台废苑东,几年为梗复为蓬,杜鹃啼断回家梦,半在邯郸驿树中
远客那能返故庐,苍梧埋骨痛何如,他时亲戚空相忆,席上同悲一纸书
楚俗翻花自送迎,密人来往岂知情,夜行独自寒山寺,雪径泠泠金锡声
琉璃地上绀宫前,发翠凝红已十年,夜久月明人去尽,火光霞焰递相燃
入巷萧条起悲绪,儿女犹居旧贫处,尘满空床屋见天,独作驴鸣一声去
乱石田中寄孤本,亭亭不住凌虚引,欲以袈裟拂著来,一边碧玉无轻粉
闲逐维私向武城,北风青雀片时行,孤帆瞥过荆州岸,认得瞿塘急浪声
绝景寥寥日更迟,人间甲子不同时,未知樵客终何得,归后无家是看棋
愁脸无红衣满尘,万家门户不容身,曾将一笑君前去,误杀几多回顾人
深藏高柳背斜晖,能轸孤愁减昔围,犹畏旅人头不白,再三移树带声飞
贾谊投文吊屈平,瑶琴能写此时情,秋风一奏沈湘曲,流水千年作恨声
金错银盘贮赐冰,清光如耸玉山棱,无论尘客闲停扇,直到消时不见蝇
尝闻秦地西风雨,为问西风早晚回,白发老农如鹤立,麦场高处望云开
城上芳园花满枝,城头太守夜看时,为报林中高举烛,感人情思欲题诗
一道温泉绕御楼,先皇曾向此中游,虽然水是无情物,也到宫前咽不流
客舍并州数十霜,归心日夜忆咸阳,无端又渡桑干水,却望并州似故乡
七夕今宵看碧霄,牵牛织女渡河桥,家家乞巧望秋月,穿尽红丝几万条
独夜嵩阳忆上仙,月明三十六峰前,瑶池月胜嵩阳月,人在玉清眠不眠
三条九陌花时节,万户千车看牡丹,争遣江州白司马,五年风景忆长安
游客远游新过岭,每逢芳树问芳名,长林遍是相思树,争遣愁人独自行
八月繁云连九月,两回三五晦漫漫,一年怅望秋将尽,不得常娥正面看
乌家若下蚁还浮,白玉尊前倒即休,不是春来偏爱酒,应须得酒遣春愁
南越岭头山鹧鸪,传是当时守贞女,化为飞鸟怨何人,犹有啼声带蛮语
凤钗翠翘双宛转,出见丈人梳洗晚,掣曳罗绡跪拜时,柳条无力花枝软
风波隐隐石苍苍,送客灵鸦拂去樯,三月尽头云叶秀,小姑新著好衣裳
谁道槿花生感促,可怜相计半年红,何如桃李无多少,并打千枝一夜风
宝镜磨来寒水清,青衣把就绿窗明,潘郎懊恼新秋发,拔却一茎生两茎
出拥楼船千万人,入为台辅九霄身,如何更羡看灯夜,曾见宫花拂面春
独上高楼望帝京,鸟飞犹是半年程,青山似欲留人住,百匝千遭绕郡城
八行银字非常草,六出天花尽是梅,无所与陈童子别,雪中辛苦远山来
一年只有今宵月,尽上江楼独病眠,寂寞竹窗闲不闭,夜深斜影到床前
武陵楼上春长早,甘子堂前花落迟,楚乐怪来声竞起,新歌尽是大夫词
年过五十鬓如丝,不必前程更问师,幸得休耕乐尧化,楚山深处最相宜
大堤花里锦江前,诗酒同游四十年,不料中秋最明夜,洞庭湖上见当天
百年如梦竟何成,白发重来此地行,还似萧郎许玄度,再看庭石悟前生
久嗟尘匣掩青萍,见说除书试一听,闻君却作长沙傅,便逐秋风过洞庭
上清真子玉童颜,花态娇羞月思闲,仙路迷人应有术,桃源不必在深山
临坛付法十三春,家本长城若下人,芸阁少年应不识,南山钞主是前身
涨海尝从此地流,千帆飞过碧山头,君看深谷为陵后,翻覆人间未肯休
花开花落无时节,春去春来有底凭,燕子不藏雷不蛰,烛烟昏雾暗腾腾
婺女星边气不秋,金华山水似瀛州,含香太守心清净,去与神仙日日游
楚山清洛两无期,梦里春风玉树枝,何况芙蓉楼上客,海门江月亦相思
楚客秋思著黄叶,吴姬夜歌停碧云,声尽灯前各流泪,水天凉冷雁离群
蜀川笺纸彩云初,闻说王家最有馀,野客思将池上学,石楠红叶不堪书
去年河上送行人,万里弓旌一武臣,闻道玉关烽火灭,犬戎知有外家亲
昨夜清凉梦本山,眠云唤鹤有惭颜,青莲道士长堪羡,身外无名至老闲
去岁买琴不与价,今年沽酒未还钱,门前债主雁行立,屋里醉人鱼贯眠
句芒宫树已先开,珠蕊琼花斗剪裁,散作上林今夜雪,送教春色一时来
银花珠树晓来看,宿醉初醒一倍寒,已似王恭披鹤氅,凭栏仍是玉栏干
曲岸兰丛雁飞起,野客维舟碧烟里,竿头五两转天风,白日杨花满流水
笙歌只解闹花天,谁是敲冰掉小船,为觅潇湘幽隐处,夜深载月听鸣泉
姑苏太守青娥女,流落长沙舞柘枝,坐满绣衣皆不识,可怜红脸泪双垂
姊妹无多兄弟少,举家钟爱年最小,有时绕树山鹊飞,贪看不待画眉了
爱彼山中石泉水,幽深夜夜落空里,至今忆得卧云时,犹自涓涓在人耳
重重道气结成神,玉阙金堂逐日新,若数西山得道者,连予便是十三人
前日萌芽小于粟,今朝草树色已足,天公不语能运为,驱遣羲和染新绿
莫愁新得年十六,如蛾双眉长带绿,初学箜篌四五人,莫愁独自声前足
岘山自高水自绿,后辈词人心眼俗,鹿门才子不再生,怪景幽奇无管属
洒水初晴物候新,餐霞阁上最宜春,山花四面风吹入,为我铺床作锦茵
丹田自种留年药,玄谷长生续命芝,世上漫忙兼漫走,不知求己更求谁
千淘万洗紫光攒,夜火荧荧照玉盘,恐是麻姑残米粒,不曾将与世人看
去岁清明霅溪口,今朝寒食镜湖西,信知天地心不易,还有子规依旧啼
老去唯将药裹行,无家无累一身轻,却教年少取书卷,小字灯前斗眼明
愁见桥边荇叶新,兰舟枕水楫生尘,从来不是无莲采,十顷莲塘卖与人
怪来频起咏刀头,枫叶枝边一夕秋,又向江南别才子,却将风景过扬州
采松仙子徒销日,吃菜山僧枉过生,多谢蓝田王少府,人间诗酒最关情
越山花去剡藤新,才子风光不厌春,第一莫寻溪上路,可怜仙女爱迷人
僧舍清凉竹树新,初经一雨洗诸尘,微风忽起吹莲叶,青玉盘中泻水银
伤见路边杨柳春,一重折尽一重新,今年还折去年处,不送去年离别人
百战放归成老翁,馀生得出死人中,今朝授敕三回舞,两赐青娥又拜公
却思毫末栽松处,青翠才将众草分,今日散材遮不得,看看气色欲凌云
闲云生叶不生根,常被重重蔽石门,赖有风帘能扫荡,满山晴日照乾坤
漆点双眸鬓绕蝉,长留白雪占胸前,爱将红袖遮娇笑,往往偷开水上莲
仙女群中名最高,曾看王母种仙桃,手题金简非凡笔,道是天边玉兔毛
千仞峰头一谪仙,何时种玉已成田,开经犹在松阴里,读到南华第几篇
霞帔寻常带酒眠,路傍疑是酒中仙,醉来不住人家宿,多向远山松月边
且将一笑悦丰年,渐老那能日日眠,引客特来山地上,坐看秋水落红莲
麻衣年少雪为颜,却笑孤云未是闲,此去若逢花柳月,栖禅莫向苎罗山
记得春闱同席试,逡巡何啻十年馀,今日相逢又相送,予乘五马子单车
昨是儿童今是翁,人间日月急如风,常闻欲向沧江去,除我无人与子同
上方清净无因住,唯愿他生得住持,只恐无生复无我,不知何处更逢师
江头数顷杏花开,车马争先尽此来,欲待无人连夜看,黄昏树树满尘埃
浔阳却到是何日,此地今无旧使君,长忆穷冬宿庐岳,瀑泉冰折共僧闻
海燕双飞意若何,曲梁呕嘎语声多,茅檐不必嫌卑陋,犹胜吴宫爇尔窠
帝城云物得阳春,水国烟花失主人,昨日天风吹乐府,六宫丝管一时新
及第全胜十政官,金鞍镀了出长安,马头渐入扬州郭,为报时人洗眼看
中原无鹿海无波,凤辇鸾旗出幸多,今日故宫归寂寞,太平功业在山河
老夫三日门前立,珠箔银屏昼不开,诗卷却抛书袋里,正如闲看华山来
势似孤峰一片成,坐来疑有白云生,主人莫怪殷勤看,远客长怀旧隐情
岳阳新尉晓衙参,却是傍人意未甘,昨夜与君思贾谊,长沙犹在洞庭南
宛罗重縠起歌筵,活凤生花动碧烟,一声唱断无人和,触破秋云直上天
江流不动月西沈,南北行人万里心,况是相逢雁天夕,星河寥落水云深
十指纤纤玉笋红,雁行轻遏翠弦中,分明似说长城苦,水咽云寒一夜风
金陵津渡小山楼,一宿行人自可愁,潮落夜江斜月里,两三星火是瓜州
苍苔古涩自雕疏,谁道中郎笔力馀,长爱当时遇王粲,每来碑下不关书
八寸黄杨惠不轻,虎头光照簟文清,空心想此缘成梦,拔剑灯前一夜行
自知年几偏应少,先把屠苏不让春,倘更数年逢此日,还应惆怅羡他人
师是浮云无著身,我居尘网敢相亲,应从海上秋风便,偶自飞来不为人
寻花不问春深浅,纵是残红也入诗,每个树边行一匝,谁家园里最多时
语低清貌似休粮,称著朱衣入草堂,销暑近来无别物,桂阴当午满绳床
碧甃磷磷不记年,青萝锁在小山颠,向来下视千山水,疑是苍梧万里天
高树蝉声入晚云,不唯愁我亦愁君,何时各得身无事,每到闻时似不闻
公子风流嫌锦绣,新裁白纻作春衣,金鞭留当谁家酒,拂柳穿花信马归
古槐烟薄晚鸦愁,独向黄昏立御沟,南国望中生远思,一行新雁去汀洲
旅馆岁阑频有梦,分明最似此宵希,觉来莫道还无益,未得归时且当归
若论秋思人人苦,最觉愁多客又深,何况病来惆怅尽,不知争作送君心
莫惊西上独迟回,只为衡门未有媒,惆怅赋成身不去,一名闲事逐秋回
密叶四时同一色,高枝千岁对孤峰,此中疑有精灵在,为见盘根似卧龙
但见城池还汉将,岂知佳丽属蛮兵,锦江南度遥闻哭,尽是离家别国声
青油幕下白云边,日日空山夜夜泉,闻说小斋多野意,枳花阴里麝香眠
洛城今古足繁华,最恨乔家似石家,行到窈娘身没处,水边愁见亚枝花
澹荡春风满眼来,落花飞蝶共裴回,偏能飘散同心蒂,无那愁眉吹不开
南客岂曾谙塞北,年年唯见雁飞回,今朝忽渡桑干水,不似身来似梦来
我家蜀地身离久,忽见胡山似剑门,马上欲垂千里泪,耳边唯欠一声猿
秦灭燕丹怨正深,古来豪客尽沾襟,荆卿不了真闲事,辜负田光一片心
势比凌歊宋武台,分明百里远帆开,蜀江雪浪西江满,强半春寒去却来
数树新开翠影齐,倚风情态被春迷,依依故国樊川恨,半掩村桥半掩溪
折戟沈沙铁未销,自将磨洗认前朝,东风不与周郎便,铜雀春深锁二乔
细腰宫里露桃新,脉脉无言度几春,至竟息亡缘底事,可怜金谷坠楼人
锦缆龙舟隋炀帝,平台复道汉梁王,游人闲起前朝念,折柳孤吟断杀肠
甘罗昔作秦丞相,子政曾为汉辇郎,千载更逢王侍读,当时还道有文章
南陵水面漫悠悠,风紧云轻欲变秋,正是客心孤回处,谁家红袖凭江楼
连云接塞添迢递,洒幕侵灯送寂寥,一夜不眠孤客耳,主人窗外有芭蕉
落魄江南载酒行,楚腰肠断掌中轻,十年一觉扬州梦,赢得青楼薄幸名
花前虽病亦提壶,数调持觞兴有无,尽日临风羡人醉,雪香空伴白髭须
已落双雕血尚新,鸣鞭走马又翻身,凭君莫射南来雁,恐有家书寄远人
晓楼烟槛出云霄,景下林塘已寂寥,城角为秋悲更远,护霜云破海天遥
重关晓度宿云寒,羸马缘知步步难,此信的应中路见,乱山何处拆书看
星河犹在整朝衣,远望天门再拜归,笑向春风初五十,敢言知命且知非
红霞一抹广陵春,定子当筵睡脸新,却笑吃亏隋炀帝,破家亡国为谁人
朵朵精神叶叶柔,雨晴香拂醉人头,石家锦幛依然在,闲倚狂风夜不收
仿佛欲当三五夕,万蝉清杂乱泉纹,钓鱼船上一尊酒,月出渡头零落云
遥见江阴夜渔客,因思京口钓鱼时,一潭明月万株柳,自去自来人不知
龙盘虎踞树层层,势入浮云亦是崩,一种青山秋草里,路人唯拜汉文陵
琪树西风枕簟秋,楚云湘水忆同游,高歌一曲掩明镜,昨日少年今白头
寒陌阴风万古悲,儒冠相枕死秦时,庙前亦有商山路,不学老翁歌紫芝
高阁清吟寄远公,四时云月一篇中,今来借问独何处,日暮槿花零落风
桂楫美人歌木兰,西风袅袅露漙漙,夜长曲尽意不尽,月在清湘洲渚寒
三惑沉身是此园,古藤荒草野禽喧,二十四友一朝尽,爱妾坠楼何足言
佞臣巫蛊已相疑,身没湖边筑望思,今日更归何处是,年年芳草上台基
梦泽悲风动白茅,楚王葬尽满城娇,未知歌舞能多少,虚减宫厨为细腰
白道萦回入暮霞,斑骓嘶断七香车,春风自共何人笑,枉破阳城十万家
欲为平生一散愁,洞庭湖上岳阳楼,可怜万里堪乘兴,枉是蛟龙解覆舟
家近红蕖曲水滨,全家罗袜起秋尘,莫将越客千丝网,网得西施别赠人
六曲连环接翠帷,高楼半夜酒醒时,掩灯遮雾密如此,雨落月明俱不知
固漆投胶不可开,赠君珍重抵琼瑰,君王晓坐金銮殿,只待相如草诏来
外戚封侯自有恩,平明通籍九华门,金唐公主年应小,二十君王未许婚
新人桥上著春衫,旧主江边侧帽檐,愿得化为红绶带,许教双凤一时衔
眠沙卧水自成群,曲岸残阳极浦云,那解将心怜孔翠,羁雌长共故雄分
永寿兵来夜不扃,金莲无复印中庭,梁台歌管三更罢,犹自风摇九子铃
独下长亭念过秦,五松不见见舆薪,只应既斩斯高后,寻被樵人用斧斤
鸾扇斜分凤幄开,星桥横过鹊飞回,争将世上无期别,换得年年一度来
中路因循我所长,古来才命两相妨,劝君莫强安蛇足,一盏芳醪不得尝
山上离宫宫上楼,楼前宫畔暮江流,楚天长短黄昏雨,宋玉无愁亦自愁
叠嶂千重叫恨猿,长江万里洗离魂,武昌若有山头石,为拂苍苔检泪痕
羽翼殊勋弃若遗,皇天有运我无时,庙前便接山门路,不长青松长紫芝
非关宋玉有微辞,却是襄王梦觉迟,一自高唐赋成后,楚天云雨尽堪疑
云鬓无端怨别离,十年移易住山期,东西南北皆垂泪,却是杨朱真本师
长乐遥听上苑钟,彩衣称庆桂香浓,陆机始拟夸文赋,不觉云间有士龙
清切曹司近玉除,比来秋兴复何如,崇文馆里丹霜后,无限红梨忆校书
嫩箨香苞初出林,於陵论价重如金,皇都陆海应无数,忍剪凌云一寸心
玉管葭灰细细吹,流莺上下燕参差,日西千绕池边树,忆把枯条撼雪时
毛延寿画欲通神,忍为黄金不顾人,马上琵琶行万里,汉宫长有隔生春
甘膏滴滴是精诚,昼夜如丝一尺盈,只怪闾阎喧鼓吹,邑人同报朿长生
景阳宫井剩堪悲,不尽龙鸾誓死期,肠断吴王宫外水,浊泥犹得葬西施
最爱铅华薄薄妆,更兼衣著又鹅黄,从来南国名佳丽,何事今朝在北行
银地无尘金菊开,紫梨红枣堕莓苔,一泓秋水一轮月,今夜故人来不来
未敢分明赏物华,十年如见梦中花,游人过尽衡门掩,独自凭栏到日斜
蟾蜍夜作青冥烛,螮蝀晴为碧落梯,好个分明天上路,谁教深入武陵溪
满塞旌旗镇上游,各分天子一方忧,无因得见歌舒翰,可惜西山十八州
宫乌栖处玉楼深,微月生檐夜夜心,香辇不回花自落,春来空佩辟寒金
知有岩前万树桃,未逢摇落思空劳,年年盛发无人见,三十六溪春水高
独上江楼思渺然,月光如水水如天,同来望月人何处,风影依稀似去年
整襟收泪别朱门,自料难酬顾念恩,招得片魂骑匹马,西风斜日入秋原
竹西池上有花开,日日幽吟看又回,心忆郡中萧记室,何时暂别醉乡来
青鸟泉边草木春,黄云塞上是征人,归来若得长条赠,不惮风霜与苦辛
御笔亲批翰长衔,夜开金殿送瑶缄,平明玉案临宣室,已见龙光出傅岩
鱼在深泉鸟在云,从来只得影相亲,他时纵有逢君处,应作人间白发身
荆卿西去不复返,易水东流无尽期,落日萧条蓟城北,黄沙白草任风吹
脉脉低回殷袖遮,脸横秋水髻盘鸦,莲茎有刺不成折,尽日岸傍空看花
冷日微烟渭水愁,华清宫树不胜秋,霓裳一曲千门锁,白尽梨园弟子头
陛兵偏近羽林营,夜静仍传禁号声,应笑执金双阙下,近南犹隔两重城
玄宗回马杨妃死,云雨虽亡日月新,终是圣明天子事,景阳宫井又何人
莽莽空中稍稍灯,坐看迷浊变清澄,须知火尽烟无益,一夜栏边说向僧
闲身行止属年华,马上怀中尽落花,狂遍曲江还醉卧,觉来人静日西斜
五色文胜百鸟王,相思兼绝寄芸香,由来不是池中物,鸡树归时即取将
娇黄新嫩欲题诗,尽日含毫有所思,记得玉人初病起,道家妆束厌禳时
春来还似去年时,手把花枝唱竹枝,狂瘦未曾餐有味,不缘中酒却缘诗
十里城中一院僧,各持巾钵事南能,还应笑我功名客,未解嫌官学大乘
十年抛掷故园花,最忆红桃竹外斜,此日郊亭心乍喜,败榆芳草似还家
到处吟兼上马吟,总无愁恨自伤心,无端梦得钧天乐,尽觉宫商不是音
好客连宵在醉乡,蜡烟红暖胜春光,谁人肯信山僧语,寒雨唯煎治气汤
巡关每傍摴蒲局,望月还登乞巧楼,第一莫教娇太过,缘人衣带上人头
翱翔曾在玉京天,堕落江南路几千,从事不须轻县宰,满身犹带御炉烟
怪得清风送异香,娉婷仙子曳霓裳,惟应错认偷桃客,曼倩曾为汉侍郎
醉时颠蹶醒时羞,麹糵推人不自由,叵耐一双穷相眼,不堪花卉在前头
沅水罗文海燕回,柳条牵恨到荆台,定知行路春愁里,故郢城边见落梅
水蝶岩蜂俱不知,露红凝艳数千枝,山深春晚无人赏,即是杜鹃催落时
七尺青竿一丈丝,菰浦叶里逐风吹,几回举手抛芳饵,惊起沙滩水鸭儿
倚棹汀洲沙日晚,江鲜野菜桃花饭,长歌一曲烟霭深,归去沧江绿波远
公子春衫桂水香,远冲飞雪过书堂,贫家冷落难消日,唯有松筠满院凉
生在幽崖独无主,溪萝涧鸟为俦侣,行人陌上不留情,愁香空谢深山雨
骰子巡抛裹手拈,无因得见玉纤纤,但知谑道金钗落,图向人前露指尖
到此空思吴隐之,潮痕草蔓上幽碑,人来皆望珠玑去,谁咏贪泉四句诗
维摩青石讲初休,缘访亲宗到普州,我有军持凭弟子,岳阳溪里汲寒流
高亭林表迥嵯峨,独坐秋宵不寝多,玉兔玉人歌里出,白云难似莫相和
朱丝弦底燕泉急,燕将云孙白日弹,嬴氏归山陵已掘,声声犹带发冲冠
篱外清阴接药栏,晓风交戛碧琅玕,子猷没后知音少,粉节霜筠漫岁寒
井存上蔡南门外,置此井时来相秦,断绠数寻垂古甃,取将寒水是何人
江海相逢客恨多,秋风叶下洞庭波,酒酣夜别淮阴市,月照高楼一曲歌
丰沛曾为社稷臣,赐书名画墨犹新,几人同保山河誓,犹自栖栖九陌尘
咸阳桥上雨如悬,万点空濛隔钓船,还似洞庭春水色,晓云将入岳阳天
天宝年中事玉皇,曾将新曲教宁王,钿蝉金雁今零落,一曲伊州泪万行
高低深浅一阑红,把火殷勤绕露丛,希逸近来成懒病,不能容易向春风
昔年曾伴玉真游,每到仙宫即是秋,曼倩不归花落尽,满丛烟露月当楼
丹溪药尽变金骨,清洛月寒吹玉笙,他日隐居无访处,碧桃花发水纵横
有僧支颊撚眉毫,起就夕阳磨剃刀,到此既知闲最乐,俗心何啻九牛毛
偶出云泉谒礼闱,篇章曾沐汉皇知,无谋静国东归去,羞过商山四老祠
只爱糟床滴滴声,长愁声绝又醒醒,人间荣辱不常定,唯有南山依旧青
忽从一宦远流离,无罪无人子细知,到得长江闻杜宇,想君魂魄也相随
老大成名仍足病,强听丝竹亦无欢,高情太守容闲坐,借与青山尽日看
尝闻画鼓动欢情,及送离人恨鼓声,两杖一挥行缆解,暮天空使别魂惊
官仓老鼠大如斗,见人开仓亦不走,健儿无粮百姓饥,谁遣朝朝入君口
山上黄犊走避人,山下女郎歌满野,我独南征恨此身,更有无成出关者
故人北游久不回,塞雁南渡声何哀,相思闻雁更惆怅,却向单于台下来
楚甸尝闻旱魃侵,从龙应合解为霖,荒淫却入阳台梦,惑乱怀襄父子心
醉眼从伊百度斜,是他家属是他家,低声向道人知也,隔坐刚抛豆蔻花
人世悲欢不可知,夫君初破黑山归,如今又献征南策,早晚催缝带号衣
青溪道士人不识,上天下天鹤一只,洞门深锁碧窗寒,滴露研朱点周易
席箕风起雁声秋,陇水边沙满目愁,三会五更欲吹尽,不知凡白几人头
花枝如火酒如饧,正好狂歌醉复醒,对酒看花何处好,延和阁下碧筠亭
落花流水认天台,半醉闲吟独自来,惆怅仙翁何处去,满庭红杏碧桃开
亚夫重过柳营门,路指岷峨隔暮云,红额少年遮道拜,殷勤认得旧将军
持竿闲坐思沉吟,钓得江鳞出碧浔,回首看花花欲尽,可怜寥落送春心
万里驱兵过海门,此生今日报君恩,回期直待烽烟静,不遣征衣有泪痕
又将书剑出孤舟,尽日停桡结远愁,莫道江波话离别,江波一去不回流
隋皇意欲泛龙舟,千里昆仑水别流,还待春风锦帆暖,柳阴相送到迷楼
一钓凄凉在杳冥,故人飞诏入山扃,终将宠辱轻轩冕,高卧五云为客星
金距花冠傍舍栖,清晨相叫一声齐,开关自有冯生计,不必天明待汝啼
玉貌何曾为浣沙,只图勾践献夫差,苏台日夜唯歌舞,不觉干戈犯翠华
铜雀台成玉座空,短歌长袖尽悲风,不知仙驾归何处,徒遣颦眉望汉宫
水泉花木好高眠,嵩少纵横满目前,惆怅人间不平事,今朝身在海南边
亚夫营畔柳濛濛,隋主堤边四路通,攀折赠君还有意,翠眉轻嫩怕春风
观迹成文代结绳,皇风儒教浩然兴,几人从此休耕钓,吟对长安雪夜灯
壮国山河倚空碧,迥拔烟霞侵太白,绿崖下视千万寻,青天只据百馀尺
醉下高楼醒复登,任从浮薄笑才能,青龙寺里三门上,立为南山不为僧
玉堂帘外独迟迟,明月初沉勘契时,闲听景阳钟尽后,两莺飞上万年枝
巧制新章拍拍新,金罍巡举助精神,时时欲得横波眄,又怕回筹错指人
皋桥依旧绿杨中,闾里犹生隐士风,唯我到来居上馆,不知何道胜梁鸿
金华千点晓霜凝,独对壶觞又不能,已过重阳三十日,至今犹自待王弘
麝烟苒苒生银兔,蜡泪涟涟滴绣闺,舞袖莫欺先醉去,醒来还解验金泥
飙御已应归杳眇,博山犹自对氛氲,不知入夜能来否,红蜡先教刻五分
阴阳为炭地为炉,铸出金钱不用模,莫向人间逞颜色,不知还解济贫无
朱阁前头露井多,碧梧桐下美人过,寒泉未必能如此,奈有银瓶素绠何
丞相南征定有无,幕中谁是骋良图,遥知贼胆纵横破,绕帐生犀一万株
江客柴门枕浪花,鸣机寒橹任呕哑,轻舟过去真堪画,惊起鸬鹚一阵斜
水寒孤棹触天文,直似乘槎去问津,纵使碧虚无限好,客星名字也愁人
洞庭波浪渺无津,日日征帆送远人,几度木兰舟上望,不知元是此花身
柳下江餐待好风,暂时还得狎渔翁,一生无事烟波足,唯有沙边水勃公
晓烟清露暗相和,浴雁浮鸥意绪多,却是陈王词赋错,枉将心事托微波
轩阴冉冉移斜日,寒韵泠泠入晚风,烟格月姿曾不改,至今犹似在山中
酒痕衣上杂莓苔,犹忆红螺一两杯,正被绕篱荒菊笑,日斜还有白衣来
细雨轻觞玉漏终,上清词句落吟中,松斋一夜怀贞白,霜外空闻五粒风
漏移寒箭丁丁急,月挂虚弓霭霭明,此夜离魂堪射断,更须江笛两三声
玉林风露寂寥清,仙妃对月闲吹笙,新篁冷涩曲未尽,细拂云枝栖凤惊
蕙风杉露共泠泠,三峡寒泉漱玉清,君到南朝访遗事,柳家双锁旧知名
一簟临窗薤叶秋,小帘风荡半离钩,魂清雨急梦难到,身在五湖波上头
雪然飞下立苍苔,应伴江鸥拒我来,见欲扁舟摇荡去,倩君先作水云媒
细桨轻船卖石归,酒痕狼藉遍苔衣,攻车战舰繁如织,不肯回头问是非
万仞峰排千剑束,孤舟夜系峰头宿,蛮溪雪坏蜀江倾,滟滪朝来大如屋
嫩红钩曲雪花攒,月殿栖时片影残,自说夜来春梦恶,学持金偈玉栏干
仙侣无何访蔡经,两烦韶濩出彤庭,人间若有登楼望,应怪文星近客星
处处亭台只坏墙,军营人学内人妆,太平故事因君唱,马上曾听隔教坊
经乱年年厌别离,歌声喜似太平时,词臣更有中兴颂,磨取莲峰便作碑
涧户芳烟接水村,乱来归得道仍存,数竿新竹当轩上,不羡侯家立戟门
楚田人立带残晖,驿迥村幽客路微,两岸芦花正萧飒,渚烟深处白牛归
重阳阻雨独衔杯,移得山家菊未开,犹胜登高闲望断,孤烟残照马嘶回
粉闱深锁唱同人,正是终南雪霁春,闲系长安千匹马,今朝似减六街尘
橘岸舟间罾网挂,茶坡日暖鹧鸪啼,女郎指点行人笑,知向花间路已迷
清香裛露对高斋,泛酒偏能浣旅怀,不似春风逞红艳,镜前空坠玉人钗
不必长漂玉洞花,曲中偏爱浪淘沙,黄河却胜天河水,万里萦纡入汉家
年年镊鬓到花飘,依旧花繁鬓易凋,撩乱一场人更恨,春风谁道胜轻飙
行人莫叹前朝树,已占河堤几百春,惆怅题诗柳中隐,柳衰犹在自无身
黄卷不关兼济业,青山自保老闲身,一行万里纤尘静,可要张仪更入秦
引得车回莫认恩,却成寂寞与谁论,到头不是君王意,羞插垂杨更傍门
珍重逢秋莫弃捐,依依只仰故人怜,有时池上遮残日,承得霜林几个蝉
冥得机心岂在僧,柏东闲步爱腾腾,免教世路人相忌,逢著村醪亦不憎
挂月栖云向楚林,取来全是为清音,谁知系在黄金索,翻畏侯家不敢吟
日暖鸳鸯拍浪春,蒹葭浦际聚青蘋,若论来往乡心切,须是烟波岛上人
剪雨裁烟一节秋,落梅杨柳曲中愁,尊前暂借殷勤看,明日曾闻向陇头
宫殿馀基长草花,景阳宫树噪村鸦,云屯雉堞依然在,空绕渔樵四五家
离别河边绾柳条,千山万水玉人遥,月明记得相寻处,城锁东风十五桥
故里行人战后疏,青崖萍寄白云居,那堪又是伤春日,把得长安落第书
晓夕采桑多苦辛,好花时节不闲身,若教解爱繁华事,冻杀黄金屋里人
东风渐急夕阳斜,一树夭桃数日花,为惜红芳今夜里,不知和月落谁家
曾和秋雨驱愁入,却向春风领恨回,深谢灞陵堤畔柳,与人头上拂尘埃
君父昏蒙死不回,谩将平地筑高台,九层黄土是何物,销得向前冤恨来
病随支遁偶行行,正见榴花独满庭,瘦竹成林人不看,却应著得强青青
冯翊南边宿雾开,行人一步一裴回,谁知此地凋残柳,尽是高欢败后栽
古郢云开白雪楼,汉江还绕石城流,何人知道寥天月,曾向朱门送莫愁
汉高辛苦事干戈,帝业兴隆俊杰多,犹恨四方无壮士,还乡悲唱大风歌
即墨门开纵火牛,燕师营里血波流,固存不得田单术,齐国寻成一土丘
魏武龙舆逐逝波,高台空按望陵歌,遏云声绝悲风起,翻向樽前泣翠娥
石头城下浪崔嵬,风起声疑出地雷,何事苻坚太相小,欲投鞭策过江来
义帝南迁路入郴,国亡身死乱山深,不知埋恨穷泉后,几度西陵片月沉
杜宇曾为蜀帝王,化禽飞去旧城荒,年年来叫桃花月,似向春风诉国亡
三月襄阳绿草齐,王孙相引到檀溪,的卢何处埋龙骨,流水依前绕大堤
豫让酬恩岁已深,高名不朽到如今,年年桥上行人过,谁有当时国士心
坠叶萧萧九月天,驱兵独过马陵前,路傍古木虫书处,记得将军破敌年
光武经营业未兴,王郎兵革正凭陵,须知后汉功臣力,不及滹沱一片冰
山岭千重拥蜀门,成都别是一乾坤,五丁不凿金牛路,秦惠何由得并吞
越王兵败已山栖,岂望全生出会稽,何事夫差无远虑,更开罗网放鲸鲵
共工争帝力穷秋,因此捐生触不周,遂使世间多感客,至今哀怨水东流
杨震幽魂下北邙,关西踪迹遂荒凉,四知美誉留人世,应与乾坤共久长
嬴政鲸吞六合秋,削平天下虏诸侯,山东不是无公子,何事张良独报仇
温峤南归辍棹晨,燃犀牛渚照通津,谁知万丈洪流下,更有朱衣跃马人
一旦天真逐水流,虎争龙战为诸侯,子真独有烟霞趣,谷口耕锄到白头
晓日登临感晋臣,古碑零落岘山春,松间残露频频滴,酷似当时堕泪人
汉祖东征屈未伸,荥阳失律纪生焚,当时天下方龙战,谁为将军作诔文
烈火西焚魏帝旗,周郎开国虎争时,交兵不假挥长剑,已挫英雄百万师
小白匡周入楚郊,楚王雄霸亦咆哮,不思管仲为谋主,争取言征缩酒茅
草长黄池千里馀,归来宗庙已丘墟,出师不听忠臣谏,徒耻穷泉见子胥
荆棘苍苍汉水湄,将坛烟草覆馀基,适来投石空江上,犹似龙颜纳谏时
欲出昆明万里师,汉皇习战此穿池,如何一面图攻取,不念生灵气力疲
师克由来在协和,萧王兵马固无多,谁知大敌昆阳败,却笑前朝困楚歌
古贤高尚不争名,行止由来动杳冥,今日浪为千里客,看花惭上德星亭
本初屈指定中华,官渡相持勒虎牙,若使许攸财用足,山河争得属曹家
徒向濡须欲受降,英雄才略独无双,天心不与金陵便,高步何由得渡江
万里桥边女校书,枇杷花下闭门居,扫眉才子知多少,管领春风总不如
远路东西欲问谁,寒来无处寄寒衣,去时初种庭前树,树已胜巢人未归
归去春山逗晚晴,萦回树石罅中行,明时不是无知己,自忆湖边钓与耕
非唯剑鹤独难留,触事皆闻被债收,赖是豪家念寒馁,却还渔岛与渔舟
卷帘圆月照方塘,坐久尊空竹有霜,白犬吠风惊雁起,犹能一一旋成行
三秋万里五溪行,风里孤云不计程,若念猩猩解言语,放生先合放猩猩
暖香红焰一时燃,缇幕初垂月落天,堪恨兰堂别离夜,如珠似泪滴樽前
兼风飒飒洒皇州,能滞轻寒阻胜游,半夜五侯池馆里,美人惊起为花愁
望断长川一叶舟,可堪归路更沿流,重来别处无人见,芳草斜阳满渡头
繁华举世皆如梦,今古何人肯暂闲,唯有东林学禅客,白头闲坐对青山
逼脸横颐咽复匀,也曾谗毁也伤神,自从鲁国潸然后,不是奸人即妇人
两府攀陪十五年,郡中甘雨幕中莲,一瓶犹是乌程酒,须对霜风度泫然
江南江北两风流,一作迷津一拜侯,至竟不如隋炀帝,破家犹得到扬州
剪项移秦势自雄,布衣还是负深功,寡妻稚女俱堪恨,却把馀杯奠蒯通
寒灯挑尽见遗尘,试沥椒浆合有神,莫恨高皇不终始,灭秦谋项是何人
暖气潜催次第春,梅花已谢杏花新,半开半落闲园里,何异荣枯世上人
檐前飞雪扇前尘,千里移添上苑春,他日丁宁柿林院,莫宣恩泽与闲人
黄土原边狡兔肥,犬如流电马如飞,灞陵老将无功业,犹忆当时夜猎归
曾随风水化凡鳞,安上门前一字新,闻道蜀江风景好,不知何似杏园春
十口沟隍待一身,半年千里绝音尘,鬓毛如雪心如死,犹作长安下第人
一条归梦朱弦直,一片离心白羽轻,明日灞陵新霁后,马头烟树绿相迎
一叶落时空下泪,三春归尽复何情,无人共得东风语,半日尊前计不成
懒修珠翠上高台,眉月连娟恨不开,纵使东巡也无益,君王自领美人来
不知大厦许栖无,频已衔泥到座隅,曾与佳人并头语,几回抛却绣工夫
纷纷从此见花残,转觉长绳系日难,楼上有愁春不浅,小桃风雪凭阑干
千载遗踪寄薜萝,沛中乡里旧山河,长陵亦是闲丘陇,异日谁知与仲多
西汉储宫定不倾,可能园绮胜良平,举朝公将无全策,借请闲人羽翼成
冯家旧宅闭柴关,修竹犹存潏水湾,应系星辰天上去,不留英骨葬人间
异乡丹旐已飘扬,一顾深知实未亡,任被褚裒泉下笑,重将北面哭真长
才子南游多远情,闲舟荡漾任春行,新安江上长如此,何似新安太守清
建造上方藤影里,高僧往往似天台,不知名树檐前长,曾问道人岩下来
王孙莫把比荆蒿,九日枝枝近鬓毛,露湿秋香满池岸,由来不羡瓦松高
闲立春塘烟淡淡,静眠寒苇雨飕飕,渔翁归后汀沙晚,飞下滩头更自由
砌下芝兰新满径,门前桃李旧垂阴,却应回念江边草,放出春烟一寸心
承时偷喜负明神,务实那能得庇身,不会苍苍主何事,忍饥多是力耕人
强插黄花三两枝,还图一醉浸愁眉,半床斜月醉醒后,惆怅多于未醉时
武德门前颢气新,雪融鸳瓦土膏春,夜来梦到宣麻处,草没龙墀不见人
画堂帘卷张清宴,含香带雾情无限,春风爱惜未放开,柘枝鼓振红英绽
江郡人稀便是村,踏青天气欲黄昏,春愁不破还成醉,衣上泪痕和酒痕
四朝十帝尽风流,建业长安两醉游,唯有一篇杨柳曲,江南江北为君愁
正怜香雪披千片,忽讶残霞覆一丛,还似妖姬长年后,酒酣双脸却微红
蜂黄蝶粉两依依,狎宴临春日正迟,密旨不教江令醉,丽华微笑认皇慈
一园红艳醉坡陀,自地连梢簇蒨罗,蜀魄未归长滴血,只应偏滴此丛多
齿如冰雪发如黳,几百年来醉似泥,不共世人争得失,卧床前有上天梯
卖卜严将卖饼孙,两贤高趣恐难伦,而今若有逃名者,应被品流呼差人
揭起青篷上岸头,野花和雨冷修修,春江一夜无波浪,校得行人分外愁
猛风飘电黑云生,霎霎高林簇雨声,夜久雨休风又定,断云流月却斜明
流云溶溶水悠悠,故乡千里空回头,三更犹凭阑干月,泪满关山孤驿楼
恻恻轻寒翦翦风,小梅飘雪杏花红,夜深斜搭秋千索,楼阁朦胧烟雨中
庭树新阴叶未成,玉阶人静一蝉声,相风不动乌龙睡,时有娇莺自唤名
时光潜去暗凄凉,懒对菱花晕晓妆,初坼秋千人寂寞,后园青草任他长
愁来却讶天凉早,思倦翻嫌夜漏迟,何处山川孤馆里,向灯弯尽一双眉
往岁知君侍武皇,今来何用紫罗囊,都缘有意重熏裛,更洒江毫上玉堂
霞低水远碧翻红,一棹无边落照中,说示北人应不爱,锦遮泥健马追风
不斗秾华不占红,自飞晴野雪濛濛,百花长恨风吹落,唯有杨花独爱风
月里青山淡如画,露中黄叶飒然秋,危栏倚遍都无寐,只恐星河堕入楼
百里烟尘散杳冥,新平一隰草青青,八公山石君知否,休更中原作彗星
故人言别倍依依,病里班荆苦忆违,明日柳亭门外路,不知谁赋送将归
结得茆檐瞰碧溪,闲云之外不同栖,犹嫌未远函关道,正睡刚闻报晓鸡
清溪见底露苍苔,密竹垂藤锁不开,应是仙家在深处,爱流花片引人来
竹引丝随袅翠楼,满筵惊动玉关秋,何人借与丹青笔,画取当时八字愁
无路能酬国士恩,短亭寂寂到黄昏,回肠一寸危如线,赖得商山未有猿
本学多情刘武威,寻花傍水看春晖,无端遇著伤心事,赢得凄凉索漠归
山前无数碧琅玕,一径清森五月寒,世上何人怜苦节,应须细问子猷看
野人心地本无机,为爱茅檐倚翠微,尽日尊前谁是客,秋山含水有清辉
二月山家谷雨天,半坡芳茗露华鲜,春醒酒病兼消渴,惜取新芽旋摘煎
我眠青嶂弄澄潭,君戴貂蝉白玉篸,应向谢公楼上望,九华山色在西南
忆昔争游曲水滨,未春长有探春人,游春人尽空池在,直至春深不似春
门前樵径连江寺,岸下渔矶系海槎,待到秋深好时节,与君长醉隐侯家
浅绛浓香几朵匀,日熔金铸万家新,堪疑刘宠遗芳在,不许山阴父老贫
白发星星筋力衰,种田犹自伴孙儿,官苗若不平平纳,任是丰年也受饥
三湘月色三湘水,浸骨寒光似练铺,一夜塞鸿来不住,故乡书信半年无
牡丹妖艳乱人心,一国如狂不惜金,曷若东园桃与李,果成无语自垂阴
秦筑长城比铁牢,蕃戎不敢过临洮,焉知万里连云色,不及尧阶三尺高
片片飞来静又闲,楼头江上复山前,飘零尽日不归去,点破清光万里天
不向烟波狎钓舟,强亲文墨事儒丘,长安十二槐花陌,曾负秋风多少秋
二年音信阻湘潭,花下相思酒半酣,记得竹斋风雨夜,对床孤枕话江南
蜀魄湘魂万古悲,未悲秦相死秦时,临刑莫恨仓中鼠,上蔡东门去自迟
江雨霏霏江草齐,六朝如梦鸟空啼,无情最是台城柳,依旧烟笼十里堤
当年此树正花开,五马仙郎载酒来,李白已亡工部死,何人堪伴玉山颓
何代何王不战争,尽从离乱见清平,如今暴骨多于土,犹点乡兵作戍兵
半年辛苦葺荒居,不独单寒腹亦虚,努力且为田舍客,他年为尔觅金鱼
魂归寥廓魄归烟,只住人间十八年,昨日施僧裙带上,断肠犹系琵琶弦
自有春愁正断魂,不堪芳草思王孙,落花寂寂黄昏雨,深院无人独倚门
几出东堂谢不才,便甘闲望故山回,翻思未是离家久,更有人从外国来
嘉陵路恶石和泥,行到长亭日已西,独倚阑干正惆怅,海棠花里鹧鸪啼
九衢秋雨掩闲扉,不似干名似息机,贫病却惭墙上土,年来犹自换新衣
倚涧临溪自屈蟠,雪花销尽藓花干,幽枝好折为谈柄,入手方知有岁寒
背将踪迹向京师,出在先春入后时,落日灞桥飞雪里,已闻南院有看期
江山节被雪霜遗,毒草过秋未拟衰,天不当时命邹衍,亦将寒律入南吹
荆楚南来又北归,分明舌在不应违,怀王本是无心者,笼得苍蝇却放飞
素手春溪罢浣纱,巧裁明月半弯斜,齐宫合赠东昏宠,好步黄金菡萏花
苎萝山下如花女,占得姑苏台上春,一笑不能忘敌国,五湖何处有功臣
玄德苍黄起卧龙,鼎分天下一言中,可怜蜀国关张后,不见商量徐庶功
正月二月村墅闲,馀粮未乏人心宽,南邻雨中揭屋笑,酒熟数家来相看
属城甘雨几经春,圣主全分付越人,俗眼不知青琐贵,江头争看碧油新
宦途最重是文衡,天与愚夫著盛名,三主礼闱年八十,门生门下见门生
未栉凭栏眺锦城,烟笼万井二江明,香风满阁花盈户,树树树梢啼晓莺
旧国深恩不易酬,又离继母出他州,谁知天怒无因息,积愧终身乞速休
无云世界秋三五,共看蟾盘上海涯,直到天头天尽处,不曾私照一人家
秋风飒飒猿声起,客恨猿哀一相似,漫向孤危惊客心,何曾解入笙歌耳
一架长条万朵春,嫩红深绿小窠匀,只应根下千年土,曾葬西川织锦人
爱酒耽棋田处士,弹琴咏史贾先生,御沟临岸有云石,不见鹤来何处行
古来无此战争功,日日戈船卷海风,一遇灵鳌开睡眼,六朝灰尽九江空
主人寂寞客屯邅,愁绝终南满案前,乞取中庭藤五尺,为君高劚扣青天
入云晴劚茯苓还,日暮逢迎木石间,看待诗人无别物,半潭秋水一房山
细腰宫尽旧城摧,神女归山更不来,唯有楚江斜日里,至今犹自绕阳台
红粉萧娘手自题,分明幽怨发云闺,不应更学文君去,泣向残花归剡溪
会稽王谢两风流,王子沉沦谢女愁,归思若随文字在,路傍空为感千秋
忽闻梅福来相访,笑著荷衣出草堂,儿童不惯见车马,走入芦花深处藏
入门堪笑复堪怜,三径苔荒一钓船,惭愧四邻教断火,不知厨里久无烟
进善惩奸立帝功,功成揖让益温恭,满朝卿士多元凯,为黜兜苗与四凶
苍梧一望隔重云,帝子悲寻不记春,何事泪痕偏在竹,贞姿应念节高人
万古龙门一旦开,无成甘死作黄能,司空定有匡尧术,九载之前何处来
昌猎关西纣猎东,纣怜崇虎弃非熊,危邦自谓多麟凤,肯把王纲取钓翁
文武传芳百代基,几多贤哲守成规,仍闻吐握延儒素,犹恐民疵未尽知
狼烟篝火为边尘,烽候那宜悦妇人,厚德未闻闻厚色,不亡家国幸亡身
好龙天为降真龙,及见真龙瘁厥躬,接下不勤徒好士,叶公何异鲁哀公
觉病当宜早问师,病深难疗恨难追,晋侯徒有秦医缓,疾在膏肓救已迟
兔窟穿成主再兴,辈流狐伏敢骄矜,冯讙不是无能者,要试君心欲展能
磷磷谁为惑温温,至宝凡姿甚易分,自是时人多贵耳,目无明鉴使俱焚
鬻拳强谏惧威刑,退省怀惭不顾生,双刖忍行留痛恨,惟君适足见忠诚
忠臣祝寿吐嘉词,鲍叔临轩酒一卮,安不忘危臣所愿,愿思危困必无危
三国连兵敌就擒,晋阳城下碧波深,风涛撼处看沈赵,舟楫不从翻自沈
侧影频移未退朝,喜逢贤相日从高,当时不有樊姬问,令尹何由进叔敖
简子雄心蓄霸机,贤愚聊欲试诸儿,假言藏宝非真宝,不是生知焉得知
门人曾不有提弥,连嗾呀呀孰敢支,临难若教无苟免,乱朝争那以獒为
陈乐无欢璧在隅,宰臣怀智有微谟,苟非成子当明哲,谁是仁人可托孤
太子无嫌礼乐亏,愿听贫富与安危,贱贫骄物贫终在,富贵骄人贵必隳
童稚逢蛇叹不祥,虑悲来者为埋藏,是知阳报由阴施,天爵昭然契日彰
按剑临笼震咄呼,鹞甘枭戮伏鸠辜,能怜钝拙诛豪俊,悯弱摧强真丈夫
秦法烦苛霸业隳,一夫攘臂万夫随,王侯无种英雄志,燕雀喧喧安得知
九垓垂定弃谋臣,一阵无功便杀身,壮士诚知轻性命,不思辜负八千人
铜马朱眉满四方,总缘居摄乱天常,因君多少布衣士,不是公卿即帝王
不拔金钗赂汉臣,徒嗟玉艳委胡尘,能知货贿移妍丑,岂独丹青画美人
鱼悬洁白振清风,禄散亲宾岁自穷,单席寒厅惭使者,葛衣何以至三公
吴宫季主恣骄奢,移尽江南百媚花,一旦狂风江上起,花随风散落谁家
王表闻声莫见身,吴中敬事甚君亲,是知邦国将亡灭,不听人臣听鬼神
六合谁为辅弼臣,八风昏处尽胡尘,是知济弱扶倾术,不属高谈虚论人
明庄节闵并罹殃,命在朱高二悖王,已叹一年三易换,更嗟殴辱下东廊
救兵方至强抽军,与贼开城是简文,曲项琵琶催酒处,不图为乐向谁云
为政残苛兽亦饥,除饥机在养疲羸,人能善政兽何暴,焉用劳人以槛为
有国由来在得贤,莫言兴废是循环,武侯星落周瑜死,平蜀降吴似等闲
一树繁英夺眼红,开时先合占东风,可怜地僻无人赏,抛掷深山乱木中
圣泽安排当散地,贤侯优贷借新居,闲中亦有闲生计,写得南华一部书
庾家楼上谢家池,处处风烟少旧知,明日落花谁共醉,野溪猿鸟恨归迟
积玉堆金官又崇,祸来倏忽变成空,五年荣贵今何在,不异南柯一梦中
社公今日没心情,为乞治聋酒一瓶,恼乱玉堂将欲遍,依稀巡到第三厅
千年埋没竟何为,变化宜将万物齐,安得风胡借方便,铸成神剑斩鲸鲵
万叶红绡剪尽春,丹青任写不如真,风光九十无多日,难惜尊前折赠人
日高闲步下堂阶,细草春莎没绣鞋,折得玫瑰花一朵,凭君簪向凤凰钗
他皆携酒寻芳去,我独关门好静眠,唯有杨花似相觅,因风时复到床前
宫门长闭舞衣闲,略识君王鬓便斑,却羡落花春不管,御沟流得到人间
偶罢阿衡来典郡,固无闲物可应官,凭君为报群胥道,莫作循州刺史看
跁跒为诗跁跒书,不封将去寄仙都,仙翁拍手应相笑,得似秦朝次仲无
一从携手阻戈鋋,屈指如今已十年,长记二林同宿夜,竹斋听雨共忘眠
锦缆龙舟万里来,醉乡繁盛忽尘埃,空馀两岸千株柳,雨叶风花作恨媒
阖闾宫娃能采莲,明珠作佩龙为船,三千巧笑不复见,江头废苑花年年
芙蓉楼中饮君酒,骊驹结言春杨柳,豫章花落不见归,一望东风堪白首
伏龙山横洲渚地,人如白蘋自生死,洪崖成道二千年,唯有徐君播青史
功名未立诚非晚,骨肉分飞又入秋,枕上不堪残梦断,壁蛩窗月夜悠悠
残烛犹存月尚明,几家帏幌梦魂惊,星河渐没行人动,历历林梢百舌声
沉沉楼影月当午,冉冉风香花正开,芳草迢迢满南陌,王孙何处不归来
烟霞聚散通三岛,星斗分明在一壶,笑说馀杭沽酒去,蔡家重要会麻姑
陇头休听月明中,妙竹嘉音际会逢,见尔樽前吹一曲,令人重忆许云封
从来未面李先生,借我西窗卧月明,二十三家同愿识,素骡何日暂还城
传神踪迹本来高,泽畔形容愧彩毫,京邑功臣多伫望,凌烟阁上莫辞劳
暮春桥下手封书,寄向江南问越姑,不道诸郎少欢笑,经年相别忆侬无
曾持使节驻毗陵,长与州人有旧情,为向驿桥风月道,舍人髭鬓白千茎
崇霞台上神仙客,学辨痴龙艺最多,盛德好将银管述,丽词堪与雪儿歌
星使南驰入楚重,此山偏得驻行踪,落花满地月华冷,寂寞旧山三四峰
才离海岛宿江滨,应梦笙歌作近邻,减省雕梁并头语,画堂中有未归人
王母妆成镜未收,倚栏人在水精楼,笙歌莫占清光尽,留与溪翁一钓舟
台榭沈沈禁漏初,麝烟红蜡透虾须,雕笼鹦鹉将栖宿,不许鸦鬟转辘轳
铜龙看却送春来,莫惜颠狂酒百杯,吟鬓就中专拟白,那堪更被二更催
紫云楼下曲江平,鸦噪残阳麦陇青,莫上慈恩最高处,不堪看又不堪听
辛勤得茧不盈筐,灯下缫丝恨更长,著处不知来处苦,但贪衣上绣鸳鸯
迸出班犀数十株,更添幽景向蓬壶,出来似有凌云势,用作丹梯得也无
软碧摇烟似送人,映花时把翠蛾嚬,青青自是风流主,慢飒金丝待洛神
苦教作镇居中国,争得泥金在泰山,日回禽影穿疏木,风递猿声入小楼
九重天子人中贵,五等诸侯阃外尊,争似布衣云水客,不将名字挂乾坤
四十里城花发时,锦囊高下照坤维,虽妆蜀国三秋色,难入豳风七月诗
草履初登南岳船,铜瓶犹贮北山泉,衡阳旧寺春归晚,门锁寒潭几树蝉
病起正当秋阁迥,酒醒迎对夜涛寒,炉中药熟分僧饭,枕上琴闲借客弹
孔雀尾拖金线长,怕人飞起入丁香,越女沙头争拾翠,相呼归去背斜阳
桑田一变赋归来,爵禄焉能浼我哉,黄犊依然花竹外,清风万古凛荆台
夜半呼儿趁晓耕,羸牛无力渐艰行,时人不识农家苦,将谓田中谷自生
延寿溪头叹逝波,古今人事半销磨,昔除正字今何在,所谓人生能几何
曾上青泥蜀道难,架空成路入云寒,如何却向巴东去,三十六盘天外盘
冷杉枯柏路盘空,毛发生寒略略风,两汉真仙在何处,巡香行绕蕊珠宫
会猎书来举国惊,只应周鲁不教迎,曹公一战奔波后,赤壁功传万古名
东部张公与众殊,共施经略赞全吴,陈琳漫自称雄伯,神气应须怯大巫
历数将终势已摧,不修君德更堪哀,被他青盖言相误,元是须教入晋来
绕床堪壮喝卢声,似铁容仪众尽惊,二十七人同举义,几人全得旧功名
春风濯濯柳容仪,鹤氅神情举世推,可惜教君仗旄钺,枉将心地托牢之
肯与公卿作等伦,澹然名德只推君,任他车骑来相访,箫鼓盈庭似不闻
嬿婉回风态若飞,丽华翘袖玉为姿,后庭一曲从教舞,舞破江山君未知
曳履优容日日欢,须言达德倍汍澜,韶光今已输先手,领得蠙珠掌上看
未得鸣珂谒汉宫,江头寂寞向春风,悲歌一曲心应醉,万叶千花泪眼中
独坐纱窗刺绣迟,紫荆花下啭黄鹂,欲知无限伤春意,尽在停针不语时
轻花细叶满林端,昨夜春风晓色寒,黄鸟不堪愁里听,绿杨宜向雨中看
斜雨飞丝织晚风,疏帘半卷野亭空,荷花开尽秋光晚,零落残红绿沼中
水会三川漾碧波,雕阴人唱采花歌,旧时白翟今荒壤,苇谷凄凄风雨多
汉马千蹄合一群,单于鼓角隔山闻,沙塠风起红楼下,飞上胡天作阵云
北斗星移银汉低,班姬愁思凤城西,青槐陌上行人绝,明月楼前乌夜啼
酷怜风月为多情,还到春时别恨生,倚柱寻思倍惆怅,一场春梦不分明
荒郊古陌时时断,野水浮云处处秋,唯有河边衰柳树,蝉声相送到扬州
谁把相思号此河,塞垣车马往来多,只应自古征人泪,洒向空川作逝波
初月如弓未上弦,分明挂在碧霄边,时人莫道蛾眉小,三五团圆照满天
苍藤古木几经春,旧祀祠堂小水滨,行客谩陈三酎酒,大夫元是独醒人
少插花枝少下筹,须防女伴妒风流,坐中若打占相令,除却尚书莫点头
京洛先生三尺坟,阴风惨惨土和云,从来有感君皆哭,今日无君谁哭君
苦河既济真僧喜,新知满座笑相视,戍客归来见妻子,学生放假偷向市
骰子逡巡裹手拈,无因得见玉纤纤,但知报道金钗落,仿佛还应露指尖
一壶天上有名物,两个世间无事人,醉却隐之云叟外,不知何处是天真
君是烟霄折桂身,圣朝方切用儒珍,正堪西上文场战,空向途中泥妇人
思君远别妾心愁,踏翠江边送画舟,欲待相看迟此别,只忧红日向西流
风柳摇摇无定枝,阳台云雨梦中归,他年蓬岛音尘绝,留取尊前旧舞衣
黄口小儿口莫凭,逡巡看取第三名,孝廉持水添瓶子,莫向街头乱碗鸣
枕绘鸳鸯久与栖,新裁雾縠斗神鸡,与郎酣梦浑忘晓,鸡亦留连不肯啼
肱被当年仅御寒,青楼惯染血猩纨,牙床舒卷鹓鸾共,正值窗棂月一团
党家风味足肥羊,绮阁留人漫较量,万羊亦是男儿事,莫学狂夫取次尝
一豆聊供游冶郎,去时忙唤锁仓琅,入门独慕相如侣,欲拨瑶琴弹凤凰
玉垒山前风雪夜,锦官城外别离魂,信陵公子如相问,长向夷门感旧恩
阑边不见蘘蘘叶,砌下惟翻艳艳丛,细视欲将何物比,晓霞初叠赤城宫
冷色初澄一带烟,幽声遥泻十丝弦,长来枕上牵情思,不使愁人半夜眠
越管宣毫始称情,红笺纸上撒花琼,都缘用久锋头尽,不得羲之手里擎
双鱼底事到侬家,扑手新诗片片霞,唱到白蘋洲畔曲,芙蓉空老蜀江花
满庭黄菊篱边拆,两朵芙蓉镜里开,落帽台前风雨阻,不知何处醉金杯
我之佛法是无为,何故今朝得有为,无韦始得三数载,不知此复是何韦
虎溪闲月引相过,带雪松枝挂薜萝,无限青山行欲尽,白云深处老僧多
年老心闲无外事,麻衣草座亦容身,相逢尽道休官好,林下何曾见一人
二月湖南春草遍,横山渡口花如霰,相思一日在孤舟,空见归云两三片
海上仙山属使君,石桥琪树古来闻,他时画出白团扇,乞取天台一片云
芳草随君自有情,不关山色与猿声,为看严子滩头石,曾忆题诗不著名
初到人间柳始阴,山书昨夜报春深,朝朝花落几株树,恼杀禅僧未证心
波上荻花非雪花,风吹撩乱满袈裟,如今岁晏无芳草,独对离樽作物华
楚山千里一僧行,念尔初缘道未成,莫向舒姑泉口泊,此中呜咽为伤情
人生百年我过半,天生才定不可换,东海钓鳌鳌不食,南山坐石石欲烂
寒谷荒台七里洲,贤人永逐水东流,独猿叫断青天月,千古冥冥潭树秋
摧残枯木倚寒林,几度逢春不变心,樵客见之犹不采,郢人何事苦搜寻
霜陨中春花半无,狂游恣饮尽凶徒,年年赏玩公卿辈,今委沟塍骨渐枯
寒食悲看郭外春,野田无处不伤神,平原累累添新冢,半是去年来哭人
坠叶如花欲满沟,破篱荒井一蝉幽,亦知希骥无希者,作么令人强转头
河薄星疏雪月孤,松枝清气入肌肤,因知好句胜金玉,心极神劳特地无
蜀魄关关花雨深,送师冲雨到江浔,不能更折江头柳,自有青青松柏心
江头默想坐禅峰,白石山前万丈空,山下猎人应不到,雪深花鹿在庵中
内唯胎发外秋毫,绿玉新栽管束牢,老病手疼无那尔,却资年少写风骚
猿猱休啼月皎皎,蟋蟀不吟山悄悄,大耳仙人满颔须,醉倚长松一声啸
法王遗制付仁王,难得难持劫数长,努力只须坚守护,三千八万是垣墙
禅言难后到诗言,坐石心同立月魂,应记前秋会吟处,五更犹在老松根
蓬鬓蓬门积恨多,夜阑灯下不停梭,成缣犹自陪钱纳,未直青楼一曲歌
草堂无物伴身闲,惟有屏风枕簟间,本向他山求得石,却于石上看他山
我本无形暂有形,偶来人世逐营营,轮回债负今还毕,搔首翛然归上清
月到君山酒半醒,朗吟疑有水仙听,无人识我真闲事,赢得高秋看洞庭
佛前香印废晨烧,金锡当门照寂寥,童子不知师病困,报风吹折好芭蕉
松顶留衣上玉霄,永传异迹在中条,不知揖遍诸仙否,欲请还丹问昨宵
高谈阔论若无人,可惜明君不遇真,陛下问臣来日事,请看午未丙丁春
得道年来八百秋,不曾飞剑取人头,玉皇未有天符至,且货乌金混世流
午夜君山玩月回,西邻小圃碧莲开,天香风露苍华冷,云在青霄鹤未来
一吸鸾笙裂太清,绿衣童子步虚声,玉楼唤醒千年梦,碧桃枝上金鸡鸣
腹内婴儿养已成,且居廛市暂娱情,无端措大刚饶舌,却入白云深处行
松枯石老水萦回,个里难教俗客来,抬眼试看山外景,纷纷风急障黄埃
一池荷叶衣无尽,两亩黄精食有馀,又被人来寻讨著,移庵不免更深居
阆苑花前是醉乡,踏翻王母九霞觞,群仙拍手嫌轻薄,谪向人间作酒狂
三千功满去升天,一住人间数百年,华表他时却归日,沧溟应恐变桑田
学得丹青数万年,人间几度变桑田,桑田虽变丹青在,谁向丹青合得仙
心田但使灵芝长,气海常教法水朝,功满自然留不住,更将何物驭丹霄
舞势随风散复收,歌声似磬韵还幽,千回赴节填词处,娇眼如波入鬓流
笑看沧海欲成尘,王母花前别众真,千岁却归天上去,一心珍重世间人
频倚银屏理凤笙,调中幽意起春情,因思往事成惆怅,不得缑山和一声
但于闺阁熟吹笙,太白真仙自有情,他日丹霄骖白凤,何愁子晋不闻声
世间何事不潸然,得失人情命不延,适向蔡家厅上饮,回头已见一千年
采凤飞来到禁闱,便随王母驻瑶池,如今记得秦楼上,偷见萧郎恼妾时
澹荡春光物象饶,一枝琼艳不胜娇,若能许解相思佩,何羡星天渡鹊桥
赤心用尽为相知,虑后防前只定疑,案牍可申生节目,桃符虽圣欲何为
云霞出没群峰外,鸥鸟浮沈一水间,一自越兵齐振地,梦魂不到虎丘山
玉箸凝腮忆魏宫,朱弦一弄洗清风,明晨追赏应愁寂,沙渚烟销翠羽空
红兰吐艳间夭桃,自喜寻芳数已遭,珠珮鹊桥从此断,遥天空恨碧云高
为惭食肉主恩深,日晏蟠蜿卧锦衾,且学志人知白黑,那将好爵动吾心
我本长生深山内,更何入他不二门,争如访取旧时伴,休更朝夕劳神魂
绛衣披拂露盈盈,淡染胭脂一朵轻,自恨红颜留不住,莫怨春风道薄情
铅华久御向人间,欲舍铅华更惨颜,纵有青丘吟夜月,无因重照旧云鬟
霜钟鸣时夕风急,乱鸦又望寒林集,此时辍棹悲且吟,独向莲华一峰立
白在东都元已薨,兰台凤阁少人登,冬瓜堰下逢张祜,牛屎堆边说我能
分峡东西路正长,行人名利火然汤,路傍著板沧浪峡,真是将闲搅撩忙
山夫留意向丹梯,连帅邀来出药畦,常见浙东夸镜水,镜湖元在浙江西
厥父元非道郡奴,允光何事太侏儒,可中与个皮裈著,擎得天王左脚无
名山主簿实堪愁,难咬他家大骨头,米纳功南钱纳府,只看江面水东流
十载文场敢惮劳,宋都回鶂为风高,今朝甘被花枝笑,任道尊前爱缚猱
赵氏儿皆尼氏女,师翁儿即晋公儿,却教术士难推算,胎月分张与阿谁
今年敕下尽骑驴,短轴长鞦满九衢,清瘦儿郎犹自可,就中愁杀郑昌图
云林应讶鹤书迟,自入京来探事宜,从此见山须合眼,被山相赚已多时
莫将庞大作荍团,庞大皮中的不干,不怕凤凰当额打,更将鸡脚用筋缠
还乡寂寂杳无踪,不挂征帆水陆通,蹋得故乡回地稳,更无南北与西东
看山亭下小鸣泉,呜咽难通亦可怜,惆怅无人为疏凿,拥愁含恨过年年
前年帝里探春时,寺寺名花我尽知,今日长安已灰烬,忍随南国对芳枝
蒹葭水暗萤知夜,杨柳风高雁送秋,露滴晓花疑锦绣,风吹寒竹认笙簧
境静闻钟声易响,庭高见月影难沉,青山解隔尘中事,流水能清物外心
天涯地角知何处,玉体红颜难再遇,但令翅羽为人生,会些高飞共君去
